# language_name:        цӀаӀхна миз (Tsakhur)
# closest ISO 639-3:    tkr
# year_short:           2012
# year_long:            Not available
# title:                Proverbs in Tsakhur
# URL:                  http://ibtrussia.org/en/text?m=TSK
# copyright_short:      © Институт перевода Библии, 2012
# copyright_long:       iБиблием изэдзэкІынкІэ Институтыр<br>Институт перевода Библии, 101000 Москва, Главпочтамт, а/я 360<br>ibt_inform@ibt.org.ru
20001001	Сулейманын, Давудни духайн, Израилни падишагьын, ивгьойбы.
20001002	Манбы одкІунийнбы ацІаал’на насийгьаІт вацІавхьа, тербие кьабыл’ гьаъасди мей;
20001003	аІкІеликван къайдабы хаІр хъихьа, аІдалатни, инсафни, гьаІкьийкьаІтни мей;
20001004	Джегьилершис башда вухьай, джаванаршис одкІунийнбы ацІахьайни мей.
20001005	Гьассыре аІкІелнанбишед кІыр-гядхъы ацІаал’ гьеххеъэджен, башда воохьенбишед хайирысын тадбырбы алятІасынбы.
20001006	Ини къайдайл манбишикІле аІкІелнанбише ивгьойнбы: мисалбыйий аягьна гаф, манчин кал’мабийий тапмаджебыд ацІахьесынбы.
20001007	АцІаалин оІги ГІынишена гичІобна, вугьнуцІарше меб ацІаалийий тербие рычхантылхъа сакІалаъа.
20001008	КІыры гьиле, йизда дих, йигъни деккини насийгьаІтиле, един тербие йикІеле акІан гьимаъа.
20001009	Манбы йигъни вукІлен тадж, хуІвайныд безек водон.
20001010	Дихав! бынагькараршис гъу азмиш гьаъас ыккыйкыней, манбишис имкан гьимооле.
20001011	Агар вакІле ивгьуей: «Шаквасана дора – дюглер гозет гьау гикІас, бынагь дешинбишдаб йаІхъ къацІаакІванас;
20001012	манбы уІчІуб джегьеннемын гьооІгъанбы хьинне гьооІгъаІс, сагъынбыб нюкьнейхъа кІявъуйнчик акар вухьес.
20001013	Манке гейб кьийматукана матаІгь сааъасда, хайбы давлайквани малаква гяцІяъасынбы;
20001014	йигъна чоп гъу шаква санаб абчес, карыд йишди гыргынбишихъад са ихьес».
20001015	Дихав! Манбишиква йаІххъылхъа имечІе, манбишди сафарийлхъа гъу къел гимийхье;
20001016	наъас ву ивгьуей, манбишин къелбы зулумусхъа къадайхьван, эб кІяаъас телесмиш эйхье.
20001017	Нахчираршини улеббишди оІгийл гамаз гидхьый гьавагьийда водон;
20001018	наъас ву ивгьуей, манбише гозет гьавъу джо джо гябтІас, чІенкІыб джо джос гивийхьена вобна.
20001019	ТІамаІъкарна йаІхъ гьаІмаше махуІбна вобна, шавае мерункъуни малалхъа ул’ гивхьу, шавни хылелхъаей мана гибхьу, манчин манкъун джан алятІа.
20001020	АцІаалин дахале он аляъа, майданбишил чише чин сес ахты хъаъа,
20001021	манчин чІекІни гьай-куйнани савайлени джигабишей, хъоотІаланбы шагьарни дарвазайле эйбачІенкъаІ, чин эхтилет эйгье:
20001022	«Мусамейне шу, джегьилейр, вушда джегьилийвалла вуккуйканас? мусамейне гьаІйасызар гьаІйасызыйваликва шадебхьес? Мусамейне вугьнуцІаршис ацІаал’ дийканас?
20001023	Зы гьаъан рычхант шу къабыл’ гьауей, манке йизын йикІ зы шолхъа ачмиш гьаъасын, йизын гыргын фыкырбы шолхъа гьихьарасынбы.
20001024	Зы шу хъобтІулыйнбы, шу мед кІыр-гидяххъийн; шолхъа хыл’ гьодкыйнкъаІ, ман адхъаххъана дехьана;
20001025	йизын гыргыда тадбирбы шу кьабыл’ гьидяийнбы, манбишиле гьаъан рычхантбыд фыкырейхъа ил’датІийнбы.
20001026	Мани сабабын вушди гьалак вухьайле зы ахъаІна гьаъас, шолхъа хъаІдкьыІний хъадыйнкъаІ, шадхьесда зы.
20001027	Манке шолхъа тІуфан, дагъамийвал’бы духур хьинне хъалес; манке уцІурий даркашийвалла шол’ угъа вухьес.
20001028	Манке шу зы хъотІулыйнкъаІ, закІле вушун сес къайхьес деш: мичІейлийке тІабал’ гьауейр, шосхъа зы авайкес деш.
20001029	Наъас ву ивгьуе, манбишис ацІаал’ къаджес ыккыйкын деш, ГІынишена гичІиб джо сечмиш гьавъу деш,
20001030	йизда маслягьаІтыб кьаблявъу деш, йизди гыргыни рычхантбишиле аІйиб гьау.
20001031	Мани сабабын джо гьобгьурни йаІххъына бар оохьанас, джони нягьаІкьни фыкырбишди маІгьсулун аацІес.
20001032	Мани сабабын кІыры гьиделен джегьилер гябтІасынбы, вугьнуцІаршини фыкыр гьидёвийн манбы гьалакааъасынбы.
20001033	Захъа кІыры гьеленбы хата дена, динджиба, аІзабыке хъыІдяакьаІн гудмиш вухьес».
20002001	Йизда дих! агар гъу йизын джуваббы кьабыл’ гьауей, йизын насигьаІтбы йикІей гьиваджуей,
20002002	манке йигъын кІыры диххъатука ацІаалилхъа сакІалас, йикІид фыкыр гьавъийл ихьес.
20002003	Гъу гьаІкІедад ацІаал’ тІабал’ гьауей, сес ахты хъау башдахьай хъотІулэй,
20002004	ман эйгьенбы нукІра хьинне тІабал’ гьауей, дюглебна хазна хьинне ашкар гьауей,
20002005	манке вакІле ГІынишена гичІ вацІавхьес, ГІыниш хъиваацІас.
20002006	АцІаал’ ГІынише гьеле; манкъуни идракын аІкІелиб, башда ыхьайд гьеле.
20002007	Манкъве камалука ивийкаранбы гьиваадже; мана аІнгал дена ивийкаранбишин арха водон.
20002008	Манкъве гьаІкьийкьатни инсанаршин ивийкырий къорамиш гьаъа, муъминаршини йаІхъбишилед назар ыккэйка.
20002009	Манке вас гьаІкьийкьат, аІдалат, хъобкубийвалла, ненаджаб темизна йаІхъ вацІавхьес.
20002010	Йигъни йикІейхъа ацІаал’ ичІес, башда ыхьайд рыІгьыс хошда ихьес.
20002011	Манке каамилийвалин гъу гьиваджес, аІкІелиныр къорамиш гьаъас.
20002012	НягьаІкьни йаІххъыке, гьор гьаъани инсанаршике ацІаалин гъу гьиваджес.
20002013	МахуІбни инсанаршике, шавае йаІхъбы хъодкуда гьайсар, мичІаІхни йаІхъбишил ивийкарасди мей;
20002014	нягьаІкьийвалла гьавъу, джо шад воохье, гьорбы гьауд шад воохье.
20002015	Манбишин йаІхъбы хъичІодкур, джойиб ивийкарни йаІхъбишил азмиш воохье.
20002016	АцІаалин гъу мерункъуни, иттуна мизнани ченгий заъІфайке гьиваджес.
20002017	Манкъе джегьил вахтал’ джена адамий гьарсыр, ГІынишен аІгьт кІелидхын.
20002018	Манкъыни хаан аІджалылхъа, йаІххъын гьабтІыйнбишисхъа ыккэйка.
20002019	Манкъысхъа эбчІийнбишике гьащуджар сийкІал деш, ыІмырыни йаІххъылхъар эчІе деш.
20002020	Манчихъа гора гьалални йаІххъын ийкыре, каамилни инсанаршина йаІхъ эвхъе.
20002021	Мани сабабын каамил инсанар чІиел гудмиш вухьес, хилаф дешинбы маа вухьес.
20002022	НягьаІкьын инсанар чІиел гьалак гьаъас, хилаф, азгъынынбы арайле авакІанааъас.
20003001	Йизда дих! Йизда насийгьаІт кІеливхан гьимааъа, йизын аІгьдыбыд йигъни йикІей гьиваадже;
20003002	наъас ву ивгьуей манчин вас хылийн сенбы гьилес, вахъаб шадна ыІмыр вухьес.
20003003	Инямыний мугьуІбын ненкеджар гъу къилдерчена; манбы коксийле гивахне, манбы дуъаІ хьинне йигъни йикІей окІне;
20003004	ГІынишенийий инсанаршини улеббишей гъу югваллайий маргьаІмат алябтІас.
20003005	Йигъни йикІени гыргыни быкырийваликва ГІынишилхъа иням гьеъэ, йигъни ацІаалилхъа ыІгьтибар гьимаъа.
20003006	Йигъни гыргыни къеджени ишбишил ГІыниш хъивацІе, манкъве гъу хъобкуйни йаІххъылхъа сакІал гьаъас.
20003007	Гъу йигъни улеббишди оІгийл ацІаал’нана гьыІсаб гьимаъа; ГІынишиле гичІе хъихье, писинчике акьаІна хъихье.
20003008	Мана йигъни джанас шафа вухьес, баркІубишисыб рагьаІтийвалла вухьес.
20003009	Вахъад водни мал-девлетике, цІедда алятІуйни маІгьсулуке ГІынишни дойил незир гьиле.
20003010	Манке йигъын амбарбы тахлеква гяцІесынбы, купабыд цІедни шарабын гяцІы хъаккякІанасынбы.
20003011	Йизда дих! ГІынише гьивойн тербие гьимоохьар, манкъве йигъын аІйиббы ашкар гьаъанкъаІ, пис хъимехье.
20003012	ГІынише, гьащуе джус ыккан, манкъус джаза гьооле, деккис дих ыккыйканна хьинне, ГІынишисыр мана ыккыйкан.
20003013	Шавусхъайе ацІаал’ авайкы, шавае аІкІел алябтІу, мана бахтиварорна!
20003014	АцІаал’ нукІрайле кьийматука водон, манчин гъу кІыІняагъале гьеххера девлетиква гьаъас.
20003015	АцІаал’ йакьутуле кьийматука водон, са джад йигъни йикІен хошламишаъани карбишике манчис тай ихьес деш.
20003016	Манчини сагъни хыле хылийна ыІмыр, солни хыле рыцІкьый гьыІрмат вобна.
20003017	Манчин йаІхъбы угъуруканбы, гыргын ийкырийбыд аслягьыІканбы водонбы.
20003018	АцІаал’ джанейхъа алятІанбишис ыІмырна йивобна, йикІей гьивадженбыб бахтивараробонбы.
20003019	ГІынише дюнйе ацІааликва идхьы, аІршибыд аІкІеликва гидкур.
20003020	Манчини къаджийква чІиебишил дамабы гьадхьу, гымыл’бишейнчед гёгъый гёгъу.
20003021	Йизда дих! Улеке манбы къимекка; камалый башда ыхьай йикІей гьивадже.
20003022	Манбы йигъна ыІмыр вухьес, гарданысыб миджагна боюнбагъ вухьес.
20003023	Манке гичІ дена йигъни йаІххъын гьогьарас, къелбыд нишик джад деш сачахарас.
20003024	НикІыс къалирхьуйнкъаІ, деш гъу хъаІкьаІнас, никІеййид вас иттун някІ гьалес.
20003025	Дюглебни фалакатыле хъыІмайкьаІн, нягьаІкьынбишилхъа хъавалесди гичІбишилер хъыІмайкьаІн.
20003026	Манчина сабаб – йигъын ГІынишилхъан иням водон, манкъве йигъын къел чІенкІэйхъа гихьас гьассарас деш.
20003027	Хылехъаб кумаг гьаъас гудж вобхьей, аІгьтияджнанбишда хыл’ авхъас хъимивийкан.
20003028	Вахъаб имкан вобхьей, арыйни къоншийкІле иммейгье: «Гьора, сайир айре, къийхъа гъу гьеххъан гьилесын».
20003029	Вас къоншийс писин гьаий фыкырейхъа хъале гьимаъа, мана ки ваква гичІ дена гудмишехьена.
20003030	Вас писин гьидяийнкъука, сабаб дена оІджел хъимехье.
20003031	Зулумкарука тай мехье, мана ийкарни йаІхъбишда ненаджаб илмабатІа.
20003032	АцІахье: ГІынише азгъунар кьабляаъа деш, аслаІгьни инсанаршиква манкъве алаакьа гьиваадже.
20003033	НягьаІкьынбишди хаал’ ГІынишен лаІънат эйхье, аслаІгьнанбишди хаалхъа манкъве хайир-дуъаІ къихооле.
20003034	ГІынише гьаІясызаршис джаза гьоолехьей, динджинбишис джука барака гьооле.
20003035	АцІаал’нанбише насылбишиква гьыІрмат алябтІас, вугьнуцІарше – гьыІрмат дешвалла.
20004001	КІыры гьилейин, духба, аІкІел вацІавхьесди мей, декке гьелени тербиейлхъа; манбы джанэй ийшарасдимей диххъатука вухьейин.
20004002	Зы шос югун дарсодон гьеле, йизын насийгьаІтбы кІелихан гьимаъа.
20004003	Зынар йизди деккина дих ыхьа, текра гыранра едис ыкканна;
20004004	манкъве зы хаІр хъау, гьамыд ивгьойн: «гьассыре йигъни йикІен йизын эхтилет гьиваджеджен; йикІел гьивадже йизын насийгьаІтбы, гьамыр югра гудмишхье».
20004005	АцІаал’ алетІе, аІкІел алебтІе; зы гьаийн эхтилет кІелихан гьимаъа, зы гьивойни насийгьаІтбишиле хъигъмечІе.
20004006	АцІаал’ къилмадачче, манчин гъу къорамиш гьаъас, аІкІел вуккуйкыне, манчин гъу гьиваджесда.
20004007	Эн ваджибын ацІаал’ водон: ацІаал’ алетІе; йигъни гыргыни вардатука ман алище.
20004008	Манчис хебна кьиймат гьивле, манчиныр гъу ахты хъаъас; манчин гъу машгьураъас, агар гъу манчик атІиркьыней.
20004009	Манчин йигъна вукІул’ тІетІбишиква батІра хъааъас, вас шарафын тадж адлес.
20004010	КІыры гьиле захъа, дих, йизын джуваббы кьабыл’ гьауей, йигъна ыІмыр гьеххе вухьес.
20004011	Зы вакІле ацІаалина йаІхъ гьаагва, хъобкуйни йаІхъбишиле зы гъу ыккэйка.
20004012	ЙаІххъылхъа ичІуйнкъаІ, йигъын гьоргьурий дагъамда ихьес деш, гьихвас гирхьуйнкъаІ, къелбы хъачахарас деш.
20004013	АлятІуйни тербиейква сале, къил’мадачче, гьивадже ман; ацІахье: тербие йигъна ыІмыробна.
20004014	НягьаІкьынбишди йаІххъылхъа къел гимийхье, хъаІлнанбишди йаІххъылир гьимойгьар.
20004015	Къалебче мана йаІхъ, манчиле имийкар, манчике акьаІна хъихье, къидевджу оІтмишхье.
20004016	Манбы, писин гьидяу, къавсанас деш, гьащухьейр гьыгъаІккар гьидяуей, манбишин някІыд харабхьес.
20004017	Манбише одхьанан гыней гьарамын водон, илёгъан чахырыд хъоІдхъуІйн водон.
20004018	Гьалалынбишда йаІхъ, чирагъын ишыгъ хьинне, ачухба воохье, гьакиба ишыгъ гьеххаъа йигъылхъа сивийкІал.
20004019	Гьарамынбишда меб йаІхъ зулмат хьинне воохье, манбишикІле ацІа дешин нишик хъачаахарас вухьай.
20004020	Йизда дих! Зы эйгьени джуваббишилхъа фыкыр гьивле; йизди гафбишилхъа кІыр-гедхъе;
20004021	Йигъни улени оІгийле манбы идякІананбы; ман къайхьыйнбы йикІени ад гьивадже;
20004022	шавусхъаей манбы авайкы, манкъуна ыІмыробна, гьамыб гыргыни джанана гумрагьийвалла вобна.
20004023	Гьар карале гьихъа гъу йигъын йикІ гьивадже; ыІмырын чешма ман водон.
20004024	Ваке гІаледын гьорбы акІанеъэ, макарнана мизиб акьаІна хъеэъэ.
20004025	Улеббишиква гъу хъоркура гьихъа илекке, кІакІбыд йигъын гьихъа сакІалау ихьеджен.
20004026	Фыкыррамишхье гъу ивийкарасда йаІхъ; манке гъу гьогьарасын йаІхъбыд гьаІмаше саламатда ихьес.
20004027	Не сагъылхъа, нейир солулхъа симийкІал, гъу йигъын къел нягьаІкьынчике акІанеъэ.
20005001	Йизда дих! Йизди ацІаалилхъа фыкыр гьивле, аІкІеликвани эхтилетилхъад кІырбы сакІалэъэ.
20005002	Манке гъу аІкІеликва ихьес, гІалени мизеныд ацІаал’ гьиваджесын.
20005003	Мерункъуни хьунащени мизен итв кІяъа, йикІес кьабыл’на, джанас хьыналиле къуІвнана гаф гьааъа.
20005004	Амма манчин ахыр ёвшаныле кьапІда, кьоІдле гІал’нани туруле экІда эйхье.
20005005	Манкъыни къелбише аІджалылхъа ыккэйка, манкъын ийкырий джегьеннемейхъа гьийхьар.
20005006	Мана ийкарни йаІххъын ыІмыр гьиваадже деш, мана йаІхъ къичІобкурна вухьай джекІлед ацІа деш.
20005007	ГьаІшде, балабы, зале кІыры-гьиле, йизди гІаленче хъигъичІуйни эхтилетиле джура моохье.
20005008	МахуІрни хьунащеке акьаІна хъихье, манкъыни хаани аккасхъар дёлес хъимехье.
20005009	МахуІб гъу йигъна гудж мебынбишис хъидевлес, ыІмырын сенбыд залымаршике гьиваджес.
20005010	Йигъын къазандж, йигъна гудж мебынбише имоохьандже, къеджен ишбыд мерынкъыни хаахъа имайкІандже.
20005011	ЫІмырын ахыр хъадыйнкъаІ, джаней такьат идяхуйнкъаІ, гъу йыІкьна агь цІыцІавъу, –
20005012	иняхуІд эгьес: «наъасей зы тербиейс нифрат гьау, наъасей йикІеныд гьагван тахсырбы кьабыл’ гьидяу?
20005013	Зы маъаІллимарше эйгьенчихъа фыкыр гьидёовуна, тербие гьеленбишихъад кІыры гидяххъыйн.
20005014	ДжамаъаІтни арайл зы хебни балейхъа гирхьу».
20005015	Васын хьян йигъни голейнче, илёгъасыныд йигъни кегьрызейнче илёгъе.
20005016	Йигъни былахын хьян, хьинен гомабыд майданбишилхъа гьимадахьвадже.
20005017	Манбы тек са вас ихьеджен, ваква санад мерункъусуд мехьеджен.
20005018	Йигъын хьинен чешма баракатука ихьен; джаванра даватбы гьаийни хьунащеква хошни бахтука ихье.
20005019	Вукканни маралыквани, батІрайни джейраныквани аІшкьыле гьаІмаше гъу ацІы ихьена. Манкъыни уфтанийвалике леззет алейтІе.
20005020	Йизда дих! Сюбукна аІкІелнана мерна заІъфа нишисдане вас, дейцІани заІъфайлхъа уймишхьес, коксейхъа сейъас?
20005021	АцІахье: инсанаршин йаІхъбы ГІынишикІле къедже водонбы, манбишин гьар аддым манкъве илёодаккен.
20005022	Тахсыркар инсан джуни тахсырбишихъа гора чІенкІэйхъа гехьа; бынагьбишди торейхъа арчу гьивадже.
20005023	Мана тербие дехьайке хъекІа, джуни хеббанани аІкІелдешвалике азмышехье.
20006001	Йизда дих! Агар гъу къоншийс заминна илёзур, дацІани инсанни хайирна гъу хыл’ гьивухьей,
20006002	гъуджар гъу, йигъни гІалени эхтилетиква, балейхъа ворна арчу, йигъни мизел’ни джаваббишиква гъу чІенкІэйхъа гирхьу.
20006003	МахуІд гьеъэ ки, йизда дих, гъу манбишике къаттихьанеъэ, са дибна гъу къоншийни хылехъа гирхьу: гьоора, къоншийлхъа кьарацабишил миннат гьеэъэ, баляайке къаттихьне.
20006004	Гъу йигъни улеббишис някІ гьимеле, кІакІбишисыд мург гьаъас гьимайсар.
20006005	Гъу джейран хьинне авчийни хыленче, нахчир хьинне нахчирбазни хыленче къаттихьне.
20006006	ЗютхаІравысхъа гьакІне, кыгьыл’, илекке манчин къооджени ишихъа, аІйярра ихье.
20006007	Манчихъаб не хебна, не иляакана, нейиб амыр гьоолена дешда.
20006008	КъыІлна чисын азукьа саъа, хъийшаланкъаІ, охьанасын гьаІзраъа.
20006009	Мыса мейне, ай кыгьыл’, къайсанас гъу? Ненкене никІыке сугъоцас гъу?
20006010	Сабара узанмишхьа къайсынэй, сабара мург гьауей, хулеббы садчу гюъурей,
20006011	валхъа къачах хьинне касибийвалла, къулдур хьинне аІгьтиядж хъавалес.
20006012	Ярамаз инсан, нягьаІкьна инсан гьораквани иттуни мизеква инсанар алдамиш гьааъа ийкар.
20006013	Улеббишиква лаплап гьаъа, мыІкьлибишиква йишонаъа, тІубаршиква ишара гьаъа;
20006014	манкъуни йикІей макар воохье, гьаІмаше фитна абачче.
20006015	Мани сабабын вукІлелхъа дюглеб баляа хъавалес, хабар дена хъиккёркІул чІырхьесда, хъуваркуйд ихьес деш.
20006016	Гьаама йихьыдле, ГІынишена заІгьла чиле гьавайкІан, йигІыдле ыхьаейд, манкъве нифрат гьаъа:
20006017	къекІва иляккан улеббы; гьораквана миз; тахсыр дена эб кІяаъан хулеббы,
20006018	нягьаІкьын фитнабы ийкараъана аІкІел, писди ишбишисхъа гьихьарас экІда къадайхьванан къел’бы,
20006019	нягьаІкьийвалин гяцІына гьоралай шагьид, чубишди арайл фитна ааъана инсан.
20006020	Йизда дих! Деккин насийгьаІтбы джигайлхъа гьихьареъэ, еде вас гьивойн тербиед кІелихан гьимаъа.
20006021	Манбы вукІлени маІгьей гьивадже, манчиква гардан автІул къавдже.
20006022	ГьойгьаранкъаІ, манчин вас хъобкуна йаІхъ гьаагвас; къайсанас къалирхьуйнкъаІ, гъу къорамишаъас; никІейнче сугъоцыйнкъаІ, ваква гаф гьааъас.
20006023	Гьайин тапшырыгъ чирахданобна, насийгьаІт нуродон; тербиейс къеджен маслягьаІтбы ыІмырна йаІхъобна.
20006024	Инчише гъу гьаІя дешди заІъфайке, иттуна мизнани ченгийке къорамишаъас.
20006025	Манкъына батІралла йикІейхъа илмабатІа, улени кІакІбишилхъа уймуш мехье.
20006026	КьаІгьбайна кьиймат гынейн са тика водон, амма зинакар хьунащеэ инсанын аІзизын джан илеще.
20006027	Шавуссе ахаІей хьыт’хьалейхъа цІа алятІас, джун донуд гидёдхьун гьиваджес?
20006028	Шавуссе ахаІей гёдхьанни козяршил ийкарас, къелбыд гидёдхьун гьиваджес?
20006029	Мерункъуни хьунащесхъа иккечІенкъунаб гьаІл махуІб воохьена; мани хьунащехъа сетІунар джаза дена ахвас деш.
20006030	Агар сихнаре мыссына вухьун аацІяаъас сих гьаухьей, манкъуна бынагь манима хебна дешобна,
20006031	амма мана аххъыйнкъаІ, йигІыдле къатна манкъве хъоІдхъийн оІдемиш гьаъа, хав-уджагъ быкырда гьеле.
20006032	Шавае заІъфайква зина гьааъа, манкъухъаб аІкІел дешда; шавае мана иш къоодже, манкъве джун рыІгь гекІа.
20006033	Гетуйий аІйиб манкъус авайкес, манкъуна намусдешвалла нишеджаб гьоогъалас деш;
20006034	Инам адкІынна инсан йыІкьни джошейхъа хъарайле, манкъве язух гьидявъу аІзабукана къисас алябатІа.
20006035	АІвазна гьиджо гьивуейд, магарыш гьеххауейд, мана разхьес деш, къисас алябтІасда.
20007001	Йизда дих! Йизын джуваббы йикІел эдхъе, йизын насийгьаІтбыд васана гьивадже.
20007002	Йизын амырбы гьиваджу, чиква гудмишхье; йизын дарсыбыд улен ишыгъ хьинне къорамишеъэ.
20007003	Манбы тІуджва хьинне тІубайлхъа хъалеъэ, йигъни йикІени уІмулхъад окІне.
20007004	ИдракыкІле ивгье: «Гъу йизда йичи ворна», аІкІел меб йигъна дёлесна гугьарорна,
20007005	МахуІд идракыний аІкІелин мерункъуни хьунащеке, иттуна мизнани ченгий заІъфайке къорамиш гьаъас.
20007006	Са зарбас зы йизди хаани къулейнче, аІнджамабишди арейнче, къахъа иляккы.
20007007	Са десте джегьилершини арайл аІкІелихъа сюбукна са джаван къаджы.
20007008	Мана майдамыле илгъичІу, кучейни вуттул’ни ченгийни хаахъа,
20007009	мичІаІх хъехьенкъаІ, йигъ быкырхьа, хаІмдийни мичІаІхийвалей уххъаІ ыхьа.
20007010	Иляакке – манкъуни гьихъа кьаІгьбайни тюлибишей, аІмалбынани фыкырука заІъфа хъигъийчІу.
20007011	Мана гьай-куюка, гьаІя дена ейхье; джени хаайир гидийъар ейхье.
20007012	Гагь кучей, гагь майдамыл’, гьар вуттэй джен фасат ишбы къедже.
20007013	Манкъе аххъына мана, убабы гьау, наш хъидехьени акьваква манкъукІле ивгьойн:
20007014	«Къийна зы кьурбанна эмлиг гивкІу, хаа чуру водон; зы йизын аІгьд быкыр гьау.
20007015	Мани сабабын зы йигъни гьихъа хъигъийчІу, херра гъу тІабал’ гьау, засхъа гъу авайкы.
20007016	Габабишиква, тІетІбынани Мисирни парчейква къалябкІвасын тюли гьаІзир гьау;
20007017	Къилейхьан утагъ, йоргъан-душак миррайква, алойква, дарчинука этиррамиш гьау.
20007018	ИккичІе, суІпылхъа мей кайфей, леззетей вухьес, аацІес мей аІшкьыІни хьылибишей вухьес.
20007019	Адамий йизда хаа дешда; акьаІнани сафарийс мана гьаркІын.
20007020	Пылна киса вудже алябтІу, ваз сура девхьа хаахъа сакІалас деш».
20007021	Иттуни мизеква манкъе мана джелхъа уймиш гьау, аІшкьнани эхтилетиква хьылибишейхъа сау.
20007022	Са мугьлетей, кІассабыс вуккэйкана йац хьинне, авчийни гуллейсхъа къадаахьванна марал хьинне, мана манкъыни хъигьна аркІын.
20007023	Торейхъа алидхы кІядакІвани нахчираршикІле хъалесын аІджал дацІан хьинне, манкъукІлед ацІа ыхьа деш – джунид кІыл’кІамыс ох хъетІас.
20007024	МаІхуІд, балабы, захъа кІыры-гьиле, йизди гІаленче къайхьыйн эхтилет йикІей гьивадже, чис сакІы гьаІракат гьеъэ.
20007025	Гьимайсар, йигъын йикІ мани заІъфайни йаІххъылхъа уймиш ихьеджен, азмыш мехье манкъыни джыгъырбишил.
20007026	Наъас ву ивгьуей, манкъе хеббананбы кьурбанна гьиву, манбишике гуджнана къошун сааъас воохьий.
20007027	Манкъын хав – джегьеннемейхъана йаІхъ вобна, нюкьнейхъа аІджалылхъана мыгІыр вобна.
20008001	АцІаалин дишей шолхъа он гьаъа? АІкІелин дишей чин сес ахты хъаъа?
20008002	АцІаал’ ахтыни джигабишил, ивийкарни йаІхъбишил, манбы джурейдахьени тинбишил илёйзар;
20008003	Манчин, шагьарейхъа эйбачІени дарвазабишди муглеле, аккабишиле эйбачІенкъаІ, он гьаъа:
20008004	«Эй инсанар, зы шолхъа онаъа, сайид йизын он гыргыни инсанаршилхъа водон!
20008005	АІкІелис, джегьилер, хаІр хъебхьейин, вугьнуцІар, шокІлед хъалесын ацІахье!
20008006	КІыры гьилейин: гейд ваджибни ишбишике йишонхьес, зы мизел эйгьен эхтилет гьаІкьийкьат водон;
20008007	Йизди мизен гьаІкІен эйгье, нягьаІкьийвалла йизди гІалис мырдарын кародон;
20008008	Йизди гІаленче къийхьен эхтилет гьаІкІен водон, манчей не шер, нейид гьор дешин;
20008009	Иливийхьаранбишис ман эхтилет хъодкийн эйхьен, ацІаал’ алятІыйнбишисыд гьаІкьийкьат водон.
20008010	НукІра деш, йизын дарс алетІе, темизин кІыняагъаІ деш, ацІаал’ алетІе.
20008011	Элбет, ацІаал’ якьутуле кьийматука водон, инсаныс ыккананбы манчис тай дешодон.
20008012	Зы, ацІаал’, аІкІеликва гьанбазийвалла гьааъа, захъад билигид башда ыхьайд водон.
20008013	ГІынишена гичІ писинчис лаІънат гьаий водон, такаббирийвалла, вудже вудж ахты хъаий, нягьаІкьна йаІхъ, гьыІллейквана миз зас къавджес вуккан деш.
20008014	НасийгьаІт, башда ыхьай заква водонбы; зы аІкІелёбна, захъаб гуджобна.
20008015	Йизди кумагука паччагьарше паччагьийвалла гьааъа, гьуІкумударарше аІдалатукан кьанунбы гийхье.
20008016	Йизди кумагука гьаІкимарше гьаІкимийвалла гьааъа, чІекІынбише аІдалатукан ишбы къедже.
20008017	Зы ыккананбы засыб вуккан. УтІумра тІабал’ гьаъанбишисхъар зы авайкесда.
20008018	Захъаб девлетий шоІгьрат, дагъылмыш дехьен вардат, сайид гьаІкьийкьат водонбы.
20008019	Йизда бар кІыняагъаІле кьийматука вобна, закен хайирыд сечмиш гьаийни нукІраныле гьеххеда водон.
20008020	Зы гьаІкьийкьатни йаІххъын гьойгьар, аІдалатни джигъырбишил ийкар;
20008021	МахуІб зы ыкканбишис барака гьооле, манбишин хазнабы гяцІяъа.
20008022	ГІынишехъар, вудже къаджесди ишбишиле гьихъа, идхьыйни карбишилер гьихъа цІерра зы ыхьа.
20008023	Зы идхьы ыхьа гьар карале гьихъа, дюнйе идхьессер гьихъа зы ыхьа.
20008024	КІорани дерйагьбишиле гьихъа, гомабишиле, чІекІни хьянбишиле гьихъар зы ыхьа.
20008025	Ахтыйн сувабы илёзар гьаъассе гьихъа, кьаІджалбишилер гьихъа зы ыхьа.
20008026	Манкъве дюнйе, чолбы, цІеббийна сёцІ идхьессе гьихъа зы ыхьа.
20008027	Манкъве аІршыбы идахьенкъаІ, зы маа ыхьа; дерйагьбишди акьвал’ манкъве гьихъийаллан хатІ цІыцІаъанкъаІр зы маа ыхьа;
20008028	Гымыл’бы угъа гёканкъаІ, дерабишей былахбы ачмишаъанкъаІ,
20008029	дерйагьбы идхьы, хьянбы гьидяхьвасди мей, манчис сангарбы гийхьенкъаІ, чІиен диб къурмиш гьаъанкъаІ:
20008030	ГІынишени муглек зы манчина устадний; гьар йигъыле шадехьенаний; Манкъуни оІгийл севиндж гьаъаний эйхьена;
20008031	Манкъве идхьыйни аалемыле шадвалланий гьааъа, йизда шадвалла дюнйейни инсанаршиленана шадвалланий.
20008032	МаІхуІд, балабы, захъа кІыры-гьиле, йизда йаІхъ авхъыйнбы бахтиварар вобонбы!
20008033	Зы гьивойни тербиейхъа кІыры гьилейин, идракыйвалла алебтІейин, манчике джура хъимоохьейин.
20008034	Гьар йигъыл’ йизди дарвазабишисана илёзур, аккабишик къелил къаравулийвалла гьааъа зале кІыр гяххъана гьима бахтиварей!
20008035	АцІан ки, шавусхъае зы авайкы, манкъус ыІмырыб вобна авайкы, ГІынишикеб маргьаІматобна алябатІа.
20008036	Зас хиянат гьаъанкъве вудже джус ыкІародон гьеле, зы къаджес деккананкъукІле аІджалодон къедже».
20009001	АцІаалин чис хав аляу, манчин йигІыдле дирак гьецІу,
20009002	шадвалис давар гивкІу, илёгъас йидже джен чахыр гьаІзраъу, джени хаа болун суфра ачмишау.
20009003	Шагьарни ахтыйни джигабишиле мигьманар хъоотІалас джен къаравашер къахову; манбише он аляу:
20009004	«Хъидора иняхъа, ай джегьилер!» АІкІел камынбишикІле йидже ивгьойн:
20009005	«Хъидора, йизын гыней охьне, зы гьаІзраийн чахыр илёгъе;
20009006	джегьилийвалла къалебче, ыІмыр вуккээ, аІкІелнани йаІххъын ивийкыре.
20009007	ГьаІясызар хаІр хъааъанбише джо джолхъа рычханд хъаляъа, нягьаІкьынбы танкьыд гьааъанбишилхъа джолхъа лека хъавайле.
20009008	ГьаІясыз бейъабыр гьимаъа, дешхьей манкъве валхъа нифрат гьаъас, идракнана танкьыд гьеъэ, манкъус гъу кьабыл’хьесда.
20009009	АІкІелнанкъус тербие гьиле, мана гьалер аІкІелин гяцІес, дурустна хаІр хъеъэ, манкъве ацІаал’ гьалед гьеххе гьаъас.
20009010	АцІаалин оІги ГІынишена гичІобна, Угъарана хъиваацІый аІкІелёбна.
20009011	АцІаал’ни кумагука йигъни ыІмрын йигъбы гьеххехье; гьамыд вас гьивойни ыІмрылхъад сенбы гьеххехьес.
20009012	Агар вахъад идрак водхьей, ман идрак йигънимей водон, агар вахъад йаІгь-намус дешхьей, манчина аІзаб текба гъу цІыцІааъас».
20009013	ВугьнуцІийвалла гьай-куй адаччена, башда дейхьена, гьиччуд дацІана заІъфа ворна.
20009014	Джени хаани аккани оІгийл, шагьар къооджени джигайл курсийл гийъар,
20009015	ЙаІххъыл’ ивийкаранбы, джени йаІххъын ал’гьааІнбы хъоотІал:
20009016	«Хъидора иняхъа, ай джегьилер!» АІкІел камынбишикІле йидже ивгьойн:
20009017	«ХъоІдхъыйн хьян иттуда эйхьен, дюглед одхьунийн гынейд леззетука эйхьен».
20009018	Амма манкъысхъа хъабыйбишикІле маа джаназабы ыхьай ацІа дешин; джегьеннемни абыб манкъе хъобтІулыйнбы вобонбы.
20010001	Сулейманын мисалбы. Идракнани духае дек шадаъа, вугьнуцІ дех – ед’на дерд вобна.
20010002	НягьаІкьда саийни хазнабише хайир гьеле деш, амма гьаІкьийкьатын хъикІуйке гьивадже.
20010003	Иманнана ГІынише мыссыра къалерчес деш, мыссын напснан имансызар аацІяаъас деш.
20010004	Кыгьыл’ хылен касиб хъаъа, ишлег хылен девлет гьеххаъа.
20010005	КъыІлна маъаІш гьаъана аІкІелнана дихорна, экын хъийшаланкъаІ къайсынна дих русваёрна.
20010006	Муъмин инсанни вукІлел баракат воохьена, нягьаІкьни инсанни мизен гьааъана гудж дюгляаъана.
20010007	Муъмин инсанни ыІмырын хайир-дуІъа абайле, нягьаІкьни инсанаршин мед до батмишехье.
20010008	Идракнанкъве насийгьаІтбы йикІейнче кьабыл’ гьаъа, вугьнуцІ мер джуни лагълагъийвалин батмиш гьаъа.
20010009	Адаб-камалука ыІмыр вуккэйкана, гичІ дена ийкар; гьашбые хъичІобкурни йаІхъбишил ивийкар, манбишин гьыІллебы ацІахьесынбы.
20010010	Ул’ гивийхаІнкъве, вукІлелхъа баляа абляаъа, ачухни йикІен йишон гьаъанкъве маслягьаІт абайле.
20010011	Муъмин инсанни гІалена миз ыІмырна былахобна, нягьаІкьни инсанни мизен гьааъана гудж дюгляаъана.
20010012	Нифратын къалмакъалбы идахье, амма мугьуІбын гыргын бынагьбы багъышаъа.
20010013	АІкІелнанкъуни мизел ацІаал’ водон, амма аІкел дешинкъуни джанал’ туІбайий чумк воохьена.
20010014	АІкІелнанбише ацІаал’ сау гьеххаъан, амма вугьнуцІункъуни гІалена-миз дёлесийвалейна баляа вобна.
20010015	Катхудайна девлет манкъуна утІумна къала вобна, каран кІылда ыхьай касибна баляа вобна.
20010016	Муъминни инсанни ишин ыІмыр гьеххе гьааъа, нягьаІкьни инсанни къазынджын бынагьбы гьеххе гьаъа.
20010017	Тербие гьивадженбы, ыІмырни йаІххъыл’ воохье, аІйиб кьабыл’ гьидяъанбы, азмиш воохье.
20010018	Нифрат дюгул’ гьаъанбишин гІал’-миз гьорбишин водон, быІгьтан еймиш гьаъанбыб вугьнуцІар вобонбы.
20010019	Хеббани юшей бынагь камоохьена деш, гъал’-миз гьиваадженбы, аІкІеликва воохье.
20010020	Муъмин инсанна миз сечмиш гьаийн нукІра водон, нягьаІкьни инсанын фыкырбы кьиймат дена эйхьенбы.
20010021	Муъмин инсане джуни мизеква хеббананбишис итхьун гьеле, вугьнуцІар меб аІкІелни камвалике батмиш воохье.
20010022	ГІынишени хайир-дуъаІйн мал-девлет гьеххе гьаъа, уцІуруб чиква гьооле деш.
20010023	ВугьнуцІус нягьаІкьийвалла гьавъий гьиваагуй водон, аІкІелнани инсаныс идракукан ишбы шадвалла вобна.
20010024	НягьаІкьна нишилией хъаІйкьаІн, мана джуни вукІлелхъа хъавайле, амма муъмин инсанаршин дилегбы быкырехьенбы.
20010025	Хъабийни тІуфанын нягьаІкьна гьархьу ыккэйкана, муъминна инсан гьаІмаше джуни бинейл ахва.
20010026	Сиркайн силибишис, кумайн улеббишис няхуІдей таІъсир гьаъа, махуІдыд ишилхъа кыгьыл’ къихеленкъук эйхье.
20010027	ГІынишени гичІин ыІмыр хылий хъааъа, нягьаІкьни инсанни ыІмырыке сенбы камехье.
20010028	Муъминни инсанаршина умуд шадваликва быкыр воохье, нягьаІкьни инсанаршина меб умуд батмиш воохье.
20010029	ГІынишена йаІхъ муъминни инсанын йыІкь водон, нягьаІкьна иш къоодженкъуна вукІул’ баляабишей воохье.
20010030	Муъмин инсан ненкеджар кьудратыле къаихьас деш, нягьаІкьынбы меб дюнйейл гьалакэбхьесынбы.
20010031	Муъмин инсанни гІаленче ацІаал’ къийхье, нягьаІкьын гІал’-миз мед къацІакІванасын.
20010032	Муъмин инсанни гІалени мизекІле югвалисын ацІа, нягьаІкьни инсанни гІалени мизекІле гьыІлле вацІа.
20011001	Алдамиш гьааъан терезибы ГІынише кьабыл’ гьаъа деш, амма гьаІкІен терези манкъуна шадвалла вобна.
20011002	Теккаббырийвалика аІйибыд хъадайлен, амма муъминийваликва ацІаал’ эйхьен.
20011003	Намусун муъминнанбы ивийкар гьааъа, акьватайвалийн инсаф дешинбы гьалак гьааъа.
20011004	Малын, девлетин ГІынишени гъазааке гьащу джар къаттихьанаъа деш, амма муъминийвалин инсан аІджалыке гьиваадже.
20011005	Намуснани инсанна йаІхъ манкъуни гьаІкьийкьатын хъобку хъааъа, нягьаІкьна мер джуни нягьаІкьийвалике хъекІа.
20011006	Муъминна джуни гьаІкьийкьатын гьиваадже, хаинар джони хаиныйвалин торейхъа ааъас.
20011007	НягьаІкьна хъикІуйнкъаІ, манкъун умудбыд гьаатІа, хаинаршин арзубыд батмишхьа айкІан.
20011008	Муъминна баляаке къиттийхьан, манкъуни джигэй нягьаІкьна балейхъа гехьа.
20011009	АкьватІае мизеква къонши гекІа, муъминынбы ацІаалин дагъамынчике гьиваадже.
20011010	Муъминар джони хайрылхъа гьибхырыйнкъаІ, гыргыни шагьарын шадвалла гьааъа, нягьаІкьынбыб гьалак вухьайнкъаІ, шадвалла воохье.
20011011	Муъмин инсанаршини алхышбишиква шагьарна гьыІрмат гьеххе воохье, амма нягьаІкьынбишди гІаликва шагьар батмишоохье.
20011012	АІкІелихъа камна къоншийхъа писди улеква илякка, амма аІкІелнанкъве джуна миз гьиваадже.
20011013	МизетІае сирбы еймишаъа, ыІгьтибарнанкъве сир дюглед гьиваадже.
20011014	Дюзгунна тадбир къидевджийнкъаІ, миллет гьалак эйхье, амма лязимна маслягьаІт къоодженбы вухьайнкъаІ, гичІ авайкІан.
20011015	Мерункъус заминна илёйзарна, вудж балейхъа эхьа, гьащуе заминийвалис илдёйзар, мана хатааке къиттийхьанна.
20011016	ЙикІ югна заІъфа дойиква ейхье, иш гьааъанбишеб девлет къазанмиш гьааъа.
20011017	МаргьаІматнанкъве джуни рыІгьысын гьаъа, заалыме джус баляа абайле.
20011018	НягьаІкъункъун къазандж кума водон, гьаІкьийкатна тохум оозанкъве югун маІгьсул алятІа.
20011019	Инамука сидкь гьауна гудмишхьесда, нягьаІкьийваликва ийкарна джуни аІджалысхъа хъарайле.
20011020	ЧаІпалин йикІнанбы ГІынишис вуккыйкан деш; намуснанбы манкъус хошба воохье.
20011021	Иням гьеъэ, – нягьаІкьынбы джаза дена деш аахвас, муъминынбы ГІынише гьивааджес.
20011022	БатІрайни хьунащехъад башда ыхьай дешхьей, мана хъушулхъа кІыняагъаІн тІуджва хъаляийни воккак’ акар.
20011023	Муъмин инсанарше тек са югвалла тІабал’ гьааъа, нягьаІкьынбишин нийят ГІынишена хъаІл тІабал’ гьавъий водон.
20011024	Санкъве ачухни йикІеква гьелен, гойне хеддад манъкус сийкІалан, мерункъве мед водон утІумда гьивааджен, гойне водунуд адкІын касиб эйхьена.
20011025	Джомард болвалей эйхьена; хьян гьеленкъус хьян гьелен.
20011026	Шавае тахыл’ амбарей гьиваадже, джамаъаІтын манкъулхъа лаІънат къихеле, мана масса гьооленкъуна барака гьеххе воохье.
20011027	Шавае югун гьаъа, манкъулхъа маргьаІмат гявайле; шавае писин тІабал’ гьаъа, манкъулхъа йидж писин хъадайле.
20011028	Девлетылхъа умуд гьааъана, ненджад дена хъеххъвана, муъминынбы меб юххьанийна чуІвана ярпах хьинне байлямишебхьес.
20011029	Джуна хизан аІзабейхъа абачченбишда кьисмат текба мыцобна, вугьнуцІ аІкІелнанкъуна къул ихьес.
20011030	Муъмин инсанна кьисмат ыІмырна йивобна, идракнанкъве инсанаршин джанбы гьиваадже.
20011031	Агар ини дюнйейл муъмин инсанаршис джаза гьоолехьей, нягьаІкьынбишис, бынагькараршис гьоолени джазаахъаб кьадар вухьес деш.
20012001	Шавусей тербие ыккан, манкъус башда ыхьайид водон ыккан, рычхант кьабыл’ гьидяъана сарсахорна.
20012002	Югни инсаныл’ угъа ГІынишена маргьаІмат воохье; писин нийятбынанкъус джаза гьооле.
20012003	НягьаІкьийваликва инсаныссе джигайл утІумхьес ахаІс деш; муъмин инсанаршина кок хъооххъас деш.
20012004	Къанаджагънана хьунаще адамийн таджодон, абыр дешда хьунаще баркІуни цІомейн маш водон.
20012005	Муъминаршина макьсад аІдалат водон, нягьаІкьынбишда маслягьаІт фыъыІл вобна.
20012006	НягьаІкьынбишди мизен дюглеб эб кІявъий тІабал’ гьаъа, муъмин инсанаршини мизен манбы къорамиш гьааъа.
20012007	НягьаІкьынбишилхъа баляа хъабийнкъаІ, манбы батмиш воохье, амма муъмин инсанаршин хав джигайл ахва.
20012008	Инсан манкъуни аІкІелихъа гора таІърыфыс лайикьра, адабсызыхъа йикІейнче писба иляака.
20012009	Хеббананбы хьинне динджинар джус иш гьааъас вахаІна инсан хьинне оІгмуш эйхье, вудж доюкана хьинне гьагвани инсаныле гынейлхъа аІгьтияджнана югна ворна.
20012010	Муъмин джуни маланир балейн ахва, нягьаІкьынбишин югунуд оІджеква эйхье.
20012011	Гьащуе джуни торпахыл’ ишлемиш эйхье, манкъухъад гьаІмаше одхьанан къык ихьес, кьаІрани нийятбишиди хъигьна ийкарна мер къаммаз ворна.
20012012	НягьаІкьни инсанаршина къала къумулхъа сабкІыл дагъылмиш воохье; муъминаршина кок байба, утІумба вобна.
20012013	Писда инсан джуни аІсни мизен торейхъа арачче; муъмин дагъамийвалейхъа гирхьуейр, саламатра хъигъечІе.
20012014	Инсанни мизеле аІкІелнан джуваббы хъигъечІехьей, манкъве манчике хайир алятІа; инсаныс гьеленыд манкъуни хулеббишиква къооджени ишиква эйхье.
20012015	ВугьнуцІункъуна йаІхъ джукІле джуни улеббишейнче хъобкуба къооджена; аІкьелнанкъве мед маслягьаІтыле кІыры гьеле.
20012016	ВугьнуцІункъве джуна хъаІл гьамани манзилей ашкар гьааъа; аІкІелнанкъве гьокуй дюгул’ гьаъа.
20012017	Намуснани инсане гьаІкІена шагьадыйвалла гьааъа; намус дешинкъве гьорбишда шагьадыйвалла гьааъа.
20012018	ГІалехъа хъадыйн йишон гьаъанкъуни мизен къылынджиле йыІкьын ыІхна гьаъа, ацІаал’нани инсанаршини мизен меб чІырынбы хъувабквааъа.
20012019	ГьаІкІен эхтилет гьаІмашийс ахван, гьораквана миз са мугьлетей авайкІан.
20012020	Гьор нягьаІкьынбишди йикІей гюъур водон, суІлгь тІабаляъанбишди йикІей шадвалла воохье.
20012021	Муъминна ненке джар балейхъа гихьас деш, нягьаІкьынбишда вукІул’ баляабише гявцІу воохье.
20012022	Гьор ГІынишени оІгийл хебна бынагьобна, гьаІкьыйкьат джигайлхъа гьихьараъанбишиле Мана разийра ахва.
20012023	Гьихъа кар къедженбише джон ацІаал’ джос гьиваадже, вугьнуцІунбише джона вугьнуцІийвалла ашкар гьааъа.
20012024	ЗаІгьмат гьааъана гьаІким ихьес, кыгьыл’ къулулхъа сакІалас.
20012025	ЙикІени дерден инсан эзмиш гьаъа, хошни кал’майн манкъун йикІ ачмишаъа.
20012026	Муъмин инсане къоншийсыб хъобкуна йаІхъ гьаагва, амма нягьаІкьынбишди йаІххъын инсанар азмиш гьааъа.
20012027	Кыгьыле вудже джуна кІонуб хъоохьар деш, амма заІгьмат гьааъани инсанна девлет хебни кьийматука воохье.
20012028	ГьаІкьийкат йаІххъыл’ ыІмыробна, мани югни йаІххъыл’ гьоогьаранбишикІле аІджал къаджес деш.
20013001	АІкІелнани духе деккини насийгьаІтбишиле кІыры гьеле, гьаІясызе тербиейхъа кІыры деш гьеле.
20013002	Инсанни мизел аІкІеликван эхтилет ыхьаей, манкъукІле манчин хайир къаджес, хаинаршикІле джон хайир зулумей къедже.
20013003	Миз гьиваадженкъве джун джан къорамишаъа, гьеххера йишон гьаъанкъве баля тІабаляаъа.
20013004	Кыгьыл’ джуни умудбишилхъа деш гьийхьар, заІгьмат гьааъана джуни арзубишилхъа гьийхьар.
20013005	Муъмине нениджад гьорас нифрат гьаъа, нягьаІкьна мер бейъабырехье, русвайлхъа гехьа.
20013006	ГьаІкьыйкьатын хъобкуйни йаІххъылхъа хъигъеще, нягьаІкьна джуни гьоран йаІххъыл’ азмишаъа.
20013007	Са ворна, гьидджуд дена, вудже вудж катхуда ву гьагва; сайир ворна, хебни девлетиква, – касибву гьагва.
20013008	Малан гичІике инсанна ыІмыр гьиваадже, касибыхъаб джан алищесда гичІ дешда.
20013009	Муъмин инсанаршин ишыгъ шадваликва гёйхьан, нягьаІкьынбишда чирахыб кІябхъаІсда.
20013010	Теккаббырийвалин алдабхьуний идахье, амма няаей маслягьаІт, маа аІкІел воохье.
20013011	Чилеб алхъана девлет дагъылмиш вухьес, заІгьматука савъуна меб гьеххевхьес.
20013012	Быкыр девхьана умуд йикІен ыкІар водон, быкырхьайн дилег ыІмырна йивобна.
20013013	Ивгьойнчихъа кІыры гьиделенкъве вудже вудж гьалакаъа, васийхъа кІыры гьеленкъве мукафат алятІа.
20013014	АІкІелнанбишин дарс ыІмырна былахобна, манчин аІджални тораке гьивадже.
20013015	КІорани аІкІелин маргьаІмат гьооле, нягьаІкьни йаІххъын аІджалысхъа ыккейка.
20013016	Башда эйхьенкъве аІкІеликва иш къоодже, вугьнуцІе меб джуна бачІаІрийвалла гьаагва.
20013017	ЫІгьтибар дешди элчей баляа абайле, ыІгьтибарнани элчей гумрагьийвалла абайле.
20013018	Тербие кьабыл’ гьидяуна касибхьа, гьыІрматыле къеъэхьа; шавае джун нукьсанбы кьабыл’ гьау, манкъуна гьыІрмат гьеххе воохье.
20013019	Быкырхьайни дилегбише рыІгь шадаъа, вугьнуцІус писвалла къалебчий лап дагъамын водон.
20013020	АІкІелнанбишиква гюъур-сугъоцийн аІкІел гьеххааъа, вугьнуцІаршиква аликкыйн баляа абляаъа.
20013021	Бынагькарни хъигьна баляа ивийкар, муъмин инсаныс абадыйвалла гьооле.
20013022	Югни инсанна девлет невабишисыб ирсна гьивийхьар, бынагькаре савъуна девлет муъминыс кьисмат вухьес.
20013023	Касибын маІгьсул болда ыхьаейд, кьанун девхьайнкъаІ ман маІгьсул хъоІхъаІсын.
20013024	Шавусей туІба хъивийкан, манкъус дих дийкан, шавусей дих ыккан, манкъуссе башда гьаий кІел-гьидийхан.
20013025	Муъмине ацІесын мейн ойхьан, нягьаІкьынкъуна вухьун кьаІраб аахва.
20014001	Хьунащени аІкІелин хав аляъа, хьунащени аІкІел девхьайн чише ман хъойтал.
20014002	ГІынишиле хъаІйкьаІнна хъоркура гьойгьар, Мана хъидяацІана мер доламабы гьаъа ийкар.
20014003	Теккаббырын лагълагъ манкъуна чуІмкёбна, ацІаал’нани кьаІсинбишин гафбы манбишин къорамишавъий водон.
20014004	Яцбы дешинбы, сакІанбыд кьаІрад, гуджнани яцбышиква мед – болун маІгьсул.
20014005	ГьаІкІени шагьадэ алдамишаъас деш, намус дешди шагьадын нафас гьораква эйхье.
20014006	ГьаІясызе ацІаал’ тІабал’ гьаъа, йиджыд джусхъа идяаке, башда эйхьенкъус мед ацІаал’ рагьаІтда авайке.
20014007	ВугьнуцІуке акьаІна хъихье, манкъуке аІкІелнан къайхьес деш.
20014008	Башда эйхьенкъуна аІкІел джуна йаІхъ вацІавхьай водон, вугьнуцІаршин башда девхьай манбишди макарбишей водон.
20014009	ВугьнуцІарше бынагьбишике темиз воохьенбишиле ахъаІнабы гьаъа, амма ГІынишилхъан иням намуснанбишиква водон.
20014010	Тек инсанни йикІекІле ацІа манкъун уцІурбы, мебынбишиква битІал гьидяу ахва манкъун шадвал’бы.
20014011	Намус дешинбишди хаас айтхьуй кьисматда, намуснанбишди чадырас байлемиш вухьай кьисматда.
20014012	Са джура йаІхъ хъобкуба хьинне къоодже, амма манчин ахыр аІджалысхъа хъайле.
20014013	МахуІдыд эйгьен, – маджлисни йыІкьней йикІ дерде эхьа, шадвалихъаб хъигьнаб дерд хъавайле.
20014014	Нишини хъигьнаей нягьаІкьна гьаркІын, вуджейд ман алятІа, югни инсане меб джуни заІгьматна гьаІкІ алябатІа.
20014015	Джегьиле гьар кал’майлхъа иням гьаъа, илийхьаранкъве гьар аддымыс фыкыр гьааъа.
20014016	АІкІелнана хъаІркьын писинчике сийкІална, вугьнуцІ мер сийхаІна, нишиле джар хъаІйкьан деш.
20014017	Гьащуей экІра хъаІлэй эхьа, манкъве баІчІар ишбы гьаъа, писин нийятнана инсан къаджес ыккыйкан деш.
20014018	Джегьилершина ирс вугьнуцІыйвалла вобна, ацІаал’ илвийхьаранбишин тадж водон.
20014019	Писинбы югни инсанаршини оІгийл, нягьаІкьынбы дюзгунни инсанаршини дарвазайни оІгийл кьарацабишил гивъарас.
20014020	Касиб къоншийсыр деш ыккыйкан, катхуда мер гыргынбишис ыккыйкан.
20014021	Къоншийс нифрат гьаъанкъве бынагь гьааъа, касибна хыл’ авхъаахъана бахтиварорна.
20014022	Шавае писин нийят гьаъа, мана йаІххъыле къегьехьа, инямий мугьуІб югун гьаъанбишиква водон.
20014023	ЙыІкьни ишбишике гьаІмаше хайир алятІа, кьаІрани эхтилетике текба аІгьтиядж алябатІа.
20014024	Девлет идракнанбишин тадж водон, вугьнуцІаршин безек манбишин дацІаал’ водон.
20014025	ГьаІкІени шагьадэ джанбы аІджалыке гьивадже, писин нийятнанкъве мед гьораква нафас алятІа.
20014026	ГІынишена гичІ йигънаб, йигъни кул’фатбишдаб архайнийвалла вобна.
20014027	ГІынишена гичІ ыІмырна былахобна, манчин аІджални тораке гьиваадже.
20014028	Паччагьна ахтывалла халкьыни хебваликва вобна, халкь кІыл’ хъихьайнкъаІ, паччагьыр хъекІана.
20014029	ЭкІба хъаІл хъидайлена аІкІеликва эйхье, экІба хъаІл хъавайленкъве баІчІарийвалла гьаагва.
20014030	ЙикІ сакитда, джаныд сагъламда, пахылыйвалин баркІубы хъыІчаъа.
20014031	Касибар дердей аагьанбы, манбы Ибхьыйнкъухъа писба иляака, ёхсуларшини балейн аахванбише манкъус таІърыф гьаъа.
20014032	НягьаІкьынбишин писин джолхъаджад къаихьас, муъминна джуни темизийвалин гьиваджес.
20014033	Хедын ацІаал’ аІкІеликвани йикІей гудмишехье, вугьнуцІаршини арайлид ман къеджен.
20014034	Халкьына ахтывалла гьаІкьыйкьатука воохье, бынагьын меб мана кІыл’ хъааъа.
20014035	Паччагь аІкІелнани нукарыле разийра эйхье, аІйибнан ишбы къеджени нукарылхъа хъаІл гьааъа.
20015001	Сакитни джавабын хъаІл авакІанааъа, серт кал’майн гьыІрс гьеххе гьааъа.
20015002	АцІаал’нанбишди мизен идрак экІаъа, вугьнуцІаршини гІаленче тек са сарсахийвалла хъугъоочІе.
20015003	ГІынишени улеббишикІле гыргыда къеджен, писинбишихъар илякка, югунбишихъар.
20015004	Диндживалисни маслягьаІтна миз ыІмырна йивобна, алдамишааъани мизен рыІгь гьалакаъа.
20015005	ВугьнуцІе деккин тербие масхара гьаъа, аІйиббы кьабыл’ гьауна мер аІкІелейхъа хъарайле.
20015006	Муъминни хаа хедда гыранын кар эйхье, нягьаІкьни инсаныс карани гьеххехьайн баляа абляаъа.
20015007	Идракнанбишди гІален-мизен ацІаал’ еймишаъа, вугьнуцІарше маІхдун ишбы деш гьаъа.
20015008	НягьаІкьынбише гьивона кьурбан ГІынише кьабляаъа деш, муъмин инсанаршин дуъаІбы Манкъус хошда эйхье.
20015009	НягьаІкьни инсанна йаІхъ ГІынише кьабляаъа деш, гьаІкьыйкьат тІабал’ гьаъана мер Манкъус хошра эйхье.
20015010	ЙаІххъыле азмишхьайнкъус йыІкьна джаза гьивлес, аІйиббы кьабыл’ гьидяъана батмишхьесда.
20015011	АІджал, гьабтІыйнбишин джигабы ГІынишис ашкарда водонбы, гьалед хедда инсанаршин йикІбы МанкъукІле ацІа.
20015012	ГьаІясызыс джун аІйиббы ашкар гьаий ыккыйкан деш, идракнанбишди маджлисейр мана ахва деш.
20015013	ЙикІ шаддананкъаІ, акьвад ачмишехье, йикІени мед дерден рыІгь гьакьвараъа.
20015014	АІкІелнани йикІен ацІаал’ тІабаляъа, вугьнуцІаршин итхьун баІчІарийвалла вобна.
20015015	Касибын нен джад йигъ кІарда эйхьен, бахтиварын мед йигъбы гьаІмашийна даватобна.
20015016	ГІынишена гичІий кІылданан кьарарукан кар, хебни хазнайлейий гьаІмашийни къайгъуйле югда водон.
20015017	МугьуІбукан мейвабишин йыІкьыгьийн итхьун, нифратука кокни данайни чуранукани отхьуныйле югда водон.
20015018	Джошмишехьени инсане алдабхьуний еймишаъа, сабырнани инсане мед душманийвалин оІги алятІа.
20015019	Кыгьыл’на йаІхъ зазаабы аляды гяацІе, иш вацІанбы меб аІкьни йаІххъын ивийкар.
20015020	АІкІелнани духе дек шадаъа, вугьнуцІе ед дердейхъа арачче.
20015021	Илдийхьарна аІкІелдешинчиле шадехье, илийхьарна хъобкуни йаІххъын айкІан.
20015022	МаслягьаІт дена иш хайир дена вухьес, маслягьаІт гьааъанбы хеббахьей иш угъурука вухьес.
20015023	Агар джаваб хъилес ахыІей, шадвалла воохье, лязимын джаваб хъивойд гейд югда эйхье.
20015024	АІкІелнана инсан, гьабтІуйнбишин дияр къаледчу, ыІмырни йаІххъын агъалла илхъечІе.
20015025	Теккаббыраршин хайбы ГІынише хъотталас, амма сипІырыйн джига Манкъве къорамишаъас.
20015026	Писин нийятбы ГІынишис хъаІлада эйхье, темизин нийятбы мед Манкъус хошда эйхье.
20015027	ТІамаІъкаре джуни хаалхъа баляа абляаъа, шавае рушват илдябатІа, манкъуна ыІмыр хылийба вухьес.
20015028	Муъмин инсане джаваб хъилессе гьихъа фыкыр гьааъа, нягьаІкьункъуни гІаленче писвалла кІявайкІан.
20015029	ГІыниш нягьаІкьынбишике акьаІна эйхье, муъмин инсанаршини дуъаІйле мед кІыры гьеле.
20015030	Ишгъеквани иляккыйн йикІ шадаъа, югни севинджийн кьаркьала утІумаъа.
20015031	АІкІелнани танкьытыхъа кІыры гьелена, идракнанбишди джаргэй гьаІмаше ихьес.
20015032	Шавае насийгьаІтбы кьабыл’ гьидяъа, джус зиян гьаъа, тахсырбы кьабыл’ гьаъанкъве аІкІел къазанмишааъа.
20015033	ГІынишени гичІин идрак хаІр хъаъа, аслаІгьийвалла гьыІрматыле гьихъа воохье.
20016001	ЙикІейдын фыкырбы – инсаныке, манчин вукІлелхъа гьидхырий – ГІынишике.
20016002	Гьарункъе джуна йаІхъ темизба вухьай гьыІсаб гьааъа, ГІынише мед йикІбы ёхламишаъа.
20016003	Гъу къаджесын ишбы ГІынишисхъа хъиле, йигъын фыкырбыд вукІлелхъа гьихьарасынбы.
20016004	ГІынише гьар кар джуни макьсадука идхьы, нягьаІкьнар баляанани йигъыс ирхьы.
20016005	Такаббыр йикІнанбы ГІынише кьабляаъа деш, манбы няхуІб джаб джаза дена аахвас деш.
20016006	Инямыний мугьуІбун бынагьбы илещенбы, ГІынишени гичІиныд баляабы акІанаъа.
20016007	ГІыниш инсанни ишбишиле разийрахьей, манкъун душманарыб ГІынише барышмишааъа.
20016008	Муъминыйваликван кІылданан, нягьаІкьийваликвани хедни къазынджиле югда водон.
20016009	Инсане вудже джусда йаІхъ сечмиш гьааъа, амма гьогьарасын сура ГІынише гьагва.
20016010	Паччагьни мизел аІршеле хъадыйн кал’мабы эйхье, манке къеджен диванбыд аІдалатука эйхье.
20016011	Дюзгунун терезюгун вукІул’бы ГІынишике водонбы, кьочІейдын чекийн къаебыд Манкъве идхьыйнбы водонбы.
20016012	НягьаІкьын ишбы паччагьарше кьабляъа деш, аІдалатука тахт утІумоохье.
20016013	Паччагьаршис аІдалатукана миз кьабыл’ воохье, манбишис хъоркура йишонаъана кьабыл’ эйхье.
20016014	Паччагьна хъаІл джан алятІас арна азраилёрна, каамил инсане манар сакит гьаъас.
20016015	Паччагьни ачухни сифатэй ыІмыробна, манкъуна маргьаІмат юххьанийн гёгъуй водон.
20016016	АцІаал’ саий кІыняаІгъа саийле югда водон, идрак алятІыйд нукІрайле кьийматука водон.
20016017	Намуснани инсанаршина йаІхъ зулумуке къырагъыл’ воохьена, йаІххъыл’ азмиш дехьенкъвейд джан гьивадже.
20016018	Теккаббырийвалла баляале гьихъа воохье, фалакатылед гьихъа оІгмишхьай эйхье.
20016019	Фагъыраршиква кІыл’валла гьааъа гудмишхьай, теккаббырийвалла гьааъанбишиква таланын кар битІал гьаийле, югда водон.
20016020	Башда эйхьенкъве хайир алятІас, ГІынишилхъа иням гьаъана бахтиварорна.
20016021	ЙикІен идракнана аІкІелнана эйхье, хошни гафукад иням гьеххехье.
20016022	АІкІел инсаныс ыІмырна былахобна, вугьнуцІна джаза манкъуна баІчІарийвалла вобна.
20016023	АІкІелин инсаныкІле лязымын кал’мабы эйгье, манкъуни гафылхъад иням гьеххехье.
20016024	Хошна гаф петякэйн итодон, рыІгьыс шадвалла, джанас хъувадкуй водон.
20016025	Са джура йаІхъ хъобкуба хьинне къоодже, амма манчин ахыр аІджалысхъа хъайле.
20016026	Охьанасди къыкни мей иш гьаанкъве, джус манкъве тавсун гьилес деш.
20016027	Ярамаз зулум ибхьес устадор, манкъуни гІалена ялав оІртанык’ акар.
20016028	ГьыІллекар инсане къалмакъал абачче, быІгьтанче достар джурааъа.
20016029	Залыме къонши алдамишаъа, гьамыр писди йаІххъылхъа сакІалаъа.
20016030	ГьыІллейкван нийятнанкъве ул’ гивийхаІ, шавае пишнибы хъичІокараъа, манкъве нягьаІкьын ишбы гьаъа.
20016031	Джагваран чІаІр гьичІомчІаран таджодон, хъобкыйни йаІххъын къазандж водон.
20016032	Сабыр куштюкурни гуджуле кьуватука водон, шавуссейе вудж адхъас ахаІ, шагьарбы алятІанкъуле гуджука ворна.
20016033	Хьытхьалейнче чоп илхъооще, амма нена джаб гьуІкум ГІынишике вобна.
20017001	ХъитІибкІынна гынейна хыІванан динджин хав, маІъраканани, къалмакъалнани хаале югун водон.
20017002	АІкІелнана къул до батмиш гьаъани духайна агъа эйхьена, манкъуни чубишикваб деккике мирасна авхуна девлет битІалааъана.
20017003	НукІрайий кІыняагъаІ цІайни кураней, йикІ мед ГІынишени имтагьанбишиква ёхламишаъан.
20017004	Писди инсанна фагьым чапаІл аІмалбынани гІалил воохье, гьор гьаъанкъвейд фитнакарни джуваббишилхъа кІыры гьеле.
20017005	Шавае фагъыр инджимиш гьаъа, манкъве мана Ирхыйнкъуле аІйибодон гьаъа; гьащуе мерункъуни дагъамийвалиле шадехье, мана ГІынишени аІзабыке къаттихьанас деш.
20017006	Невабы эгьлибишин таджодон, духбишда уфтаныйвалла деккяр вобонбы.
20017007	Сарсахык’ лайикьукан эхтилет идякІуйн хьинне, доюкани инсаныкид гьоракан эхтилет авакІа дешин.
20017008	Рушват гьооленъукІле мана джаду хьинне къоодже, нени суралхъа сабкІылэйб, гыргынанкъаІ хайир водон.
20017009	МугьуІб тІабал’ гьаъанкъве инджимишхьай кІелиханаъан, йикІей кин гьивадженкъве дост акІанаъа.
20017010	Башда эйхьенкъве ивгьойн тахсир кьабляъан, вугьнуцІус ыхыІйхани ваІшни далыныр башда гьаъа деш.
20017011	Писда инсан къалмакъални хъигьна ийкар, манкъуни эксина аІджална маляик къахилес.
20017012	Путабы алятІуйни сёюка растына хъарий, джуссе вудж аххъас дяхаІни вугьнуцІука растына хъарийле югда водон.
20017013	Шавае гьаийни югунчис писин хъеле, манкъуни хааке писин джурахьес деш.
20017014	Алдабхьунийн гибгъылый хьинени бендини хъодхуйк’ акар, дявъаІ гивгъалассе сабыр гьеъэ.
20017015	Залымна багъышаъас, бынагь дешда джазаламышаъас – кьоІйид сана ГІынишес хъаІлада водон.
20017016	ВугьнуцІус пулна киса нишисдане? АІкІел дешхьей идракыйвалла няхуІбне алившес?
20017017	Достун мугьуІб гьаІмашийн водон, чоджун ирхьыйд дагъамни йигъысын водон.
20017018	Башда дехьенкъве хыл’ авхъу, мерункъун бордж хъилес гардана алятІа.
20017019	Къалмакъал вуккуйкананкъус бынагь вуккуйкан, вудже вудж ахты хъаъанкъве аІджал хъойтІал.
20017020	Гьораквани йикІекІле югун къаджес деш, гьыІллейквани мизен балейхъа арачче.
20017021	Шавае вугьнуцІ ирхьы, манкъве джус дерд ибхьы, духайни сарсахийвалилер дек шад дехье.
20017022	ЙикІена шадвалла югна дарманобна, уцІурнани рыІгьын джан хъеххъваъа.
20017023	НягьаІкьункъе этякык’ авгъанче рушват алябатІа, махуІдыд аІдалат харабаъа.
20017024	Илийхьарна ацІаалихъа илякка, вугьнуцІун мед бахыш – дюнйейни гьар суралхъа.
20017025	АІкІел дешда дих деккисин хаджалат водон, едисыб гьаІмашийна дердёбна.
20017026	Тахсир дешинкъуке джарма алябтІый, доюканар хъобкубийвалил алла гетуй писда ишобна.
20017027	Кар ацІанкъве эйгьенчиле аІгьтият гьааъа, аІкІелнанар сабырука эйхье.
20017028	ВугьнуцІна кІитІоркІулыйнкъаІ, идракнанкъус гьыІсаб гьаъа, гІал’ садчийнкъаІ – аІкІелнанкъус.
20018001	Джулер алхъа гудмишехьенкъве джус ыккананбы гьаъа, аІкІелнани маслягьаІтбишилхъад кІыры гьеле деш.
20018002	ВугьнуцІус фыкыр гьавъий кьаблехье деш, амма вудж аІкІелнана хьинне гьагуй кьаблехье.
20018003	НягьаІкьни инсанука сарчийн гьыІрматыле къаъайгье, намус дешинкъука сарчийн русвай гьаъа.
20018004	Инсанын эйгьен кал’мабы кІоран хьянбы водонбы, идракын чешмабы гьадахьван дамабы водонбы.
20018005	АІдалатни оІгийл тахсирнана зулумкар къорамишаий, муъминнар тахсиркар гьаий писда ишобна.
20018006	ВугьнуцІункъуни мизен къалмакъал абачче, гІалиныр вудж гетаъа.
20018007	ВугьнуцІунъкуни гафбишей манкъун аІджал водон, гІал’-миз мед джусда чІенкІобна.
20018008	Гъийбат гьааъанкъуна гаф шарбат хьинне иттуба хъавайле, кІораба джанэйхъа ивийшар.
20018009	Кыгьыл’ба иш къооджена дагъылмыш гьаъана ворна.
20018010	ГІынишен до гуджнана къала вобна: муъмине маа хаІм гьааъа, хатаакер гьиваджена.
20018011	Катхудайна девлет манкъуна утІумна къала вобна, мана манкъукІле дагъылмиш дехьен сангар хьинне къоодже.
20018012	Теккаббырийвалла аІджалыле гьихъа хъавайле, аслаІгьийвалла гьыІрматыле гьихъа воохье.
20018013	Эйгьен къайхьессе гьихъа джаваб хъивуй аІкІел девхьайий наш хъидехьай водон.
20018014	УтІумун рыІгьнана ыкІарбишди оІгьдана хъалесда, амма рыІгь бошедахьей, чара няхуІбне къавджес?
20018015	АІкІелнанкъуни йикІен ацІаал’ саъа, идракнанбишди кІырбишед ацІаал’ тІабаляъа.
20018016	Магарышин йаІхъ темзяаъа, чІекІни гьаІкимаршисхъа вуккэйка.
20018017	Диваныл’ цІерра гиргъылна къамехье, кьоІръэсда цІеррийнкъуни эксина далилбы адляъа гигъалас мей.
20018018	Абчийни чопан цІыцІавхьайбы маслягьаІтылхъа хъаваляаъа, гуджнаба сивийхаІнбыб сана-санкъуке джурааъа.
20018019	Цимис хъихьана чодж алябтІас дяахаІна къала вобна, алдабхьуний дарвазабишилни шефтейк акар вобна.
20018020	Инсан джуни гафбишди мейвабишин ацІяъа: гьиджое мизен къазанмиш гьау, манчиквар айцІена.
20018021	ЫІмырий аІджал мизени гьуІкумей водон, шавае манчиква доствалла гьааъа, манчини мейвабишин дад къаджесын.
20018022	Шавусей абырнана хьунаще авайкы, манкъусхъа хазна авайкы, ГІынишенаб маргьаІмат гябы.
20018023	Касибе рагьыІм гьоохъа, катхуде мед кубутюн джаваб хъеле.
20018024	Достар хеббананкъве вудже вудж батмиш гьаъа, амма чоджуле инямукана достур эйхьена.
20019001	Камалука гудмишехьена касиб гьор гьаъани вугьнуцІуле югна ворна.
20019002	ДацІаалин джанани умудбишис хайир гьелен деш, телесмиш эйхьенкъунуд къелбы итойтананбы.
20019003	Инсан аІкІел дешвалин йаІххъыле къагьайгье, йикІейнче меб ГІынишилхъа хъаІл гьааъа.
20019004	Девлетин достар гьеххе гьааъа, касибийвалин меб достар авакІанааъа.
20019005	Гьор гьаъана шагьид джаза дена ахвас деш, гьораква нафас алятІанар саламатра ахвас деш.
20019006	Хеббананбише доюкани гьаІкимаршис ялтахыйвалла гьааъа, пайбишис хыл’ ачухнанкъукар гьащухьейр дост эйхье.
20019007	Чубишисыр касиб хъаІлара эйхье, достар манкъуке лап джаб акьаІна хъоохье. Манкъве достар тІабал’ гьааъанкъаІ, саджар авайке деш.
20019008	Шавусе джус югун ыккан, манкъве башдахьай тІабал’ гьаъа, идрак гьивадженкъве хайир къазанмишаъа.
20019009	Гьор гьаъана шагьид джаза дена ахвас деш, гьораква нафас алятІанар батмишхьесда.
20019010	ВугьнуцІус дабыквана ыІмыр деш аваакІва, къулэ ханаршилхъа гьуІкум гьавъийд деш аваакІва.
20019011	АІкІелин инсан хъаІлаке гьивадже, хебвалла мерункъун бынагьбы багъышаъэй вобна.
20019012	Паччагьна къазаб асланни мырык’ акар, манкъуна маргьаІмат меб окІал’ни шегьик акар.
20019013	ВугьнуцІна дих деккин уцІур водон, алдэйхьванна хьунаще хьян кІяйкІанан даха водон.
20019014	Хавий девлет деккикена мирасобна, аІкІелнана хьунаще мер ГІынишикена пайобна.
20019015	Кыгьылийвалин кІорани никІэйхъа арачче, сегьленкарийвалин мысвалейхъа кІерачче.
20019016	Ивгьойн гьивадженкъве джан гьивадже, йаІхъбы хъидяъана мер батмишехье.
20019017	Саилис гьеленкъве ГІынишисодон гьеле, ГІынишед манкъус гьеххаликва сакІалаъан.
20019018	Гедж гьидяу дих башда гьеъэ, илекке, мана гьалак гьимаъа.
20019019	Акьвейхъа сийкІаланкъус джаза гьивле, вахтал’ тадбир къидевджей, дагьирар пис хъихьес.
20019020	НасийгьаІтбишиле кІыры гьиле, тербие алетІе, вахт хъавалесда идракылхъа гъу гьихьарас.
20019021	Инсанни йикІей хедданан фыкырбы эйхьенбы, амма ГІынише ивгьойнбы быкырехье.
20019022	Инсанаршини арайл ыІгьтибар кьийматука водон, касиб фырылдахчийле хошра эйхье.
20019023	Инсанар ГІынишини гичІин гудмиш воохье, манчин ацІына рагьаІтра къийсанна.
20019024	Кыгьыле хьаттейхъа хыл’ гьодакке, амма гІаляхъа гьихьараъа деш.
20019025	ГьаІясызыс джаза гьооле, джегьилер аІкІлейхъа хъавайле, башда эйхьенкъве мед джукІле ивгьойнбы кьабыл’ гьаъа, вакен дарс эйхье.
20019026	Деккини акьвейхъа сийкІална, ед’ къегьейшена, хаджалатыс, дердес ирхьына дихорна.
20019027	Дих! АІкІел гьоолена гаф къалебчей, ацІаалике къырагъыл’ ахвас.
20019028	Бейкара шагьиде аІдалатыле рычханд гьаъа, нягьаІкьийвалла намус дешинбишин одхьуний водон.
20019029	ГьаІясызыйвалла гьаъанкъус диван, вугьнуцІус йыІкь гетасын далар камхьес деш.
20020001	Чахыр гьаІясыз кар водон, ичгийн къалмакъал абайле. ЙаІххъыле къагьабкІуйнбы идракылхъа гьивийхьар деш.
20020002	Паччагьна къазаб асланни мырык’ акар, мана аблявъий ыІмыр гичІик’ авхъа хъивуй водон.
20020003	Алдабхьунийле къырагъыл’на шоІгьратей эйхье, вугьнуцІ мер къадархьун къалмакъалейхъа илекка.
20020004	Цывыл’ джига идезуна кыгьыл’, хъийшаланкъаІ гьиччуд дена ахвас.
20020005	ЙикІес гыранна фыкыр кІорана чаврумобна, аІкІелнанкъуссе мана хъыгъавшес вахаІсда.
20020006	Хеббананбише джо ыІгьтибарнанбы ву гьаІрай гьааъа, амма инямукана инсан тІабаляъас ихьесдане?
20020007	Муъмин аІйиб дена гудмишехье, бахтиваробна манкъуна насыл.
20020008	Паччагь диван гьаъас тахтылхъа гюъурийнкъаІ, манкъве, писин къаджы, югунчике ман алягьу джураъан.
20020009	Шавуссе ахаІей эгьес: «Йизди йикІей дешда макар, йизди бынагьбишике зы темизхьана?»
20020010	Алдамишааъан гёодкый, алдамишааъан илёодкый – кьоІйид сана ГІынишис хъаІлада водон.
20020011	КІыл’валике инсан къеджени ишбишике ацІахье, темиздаей, дурустдаей манкъун ишбы.
20020012	КІыры – сес къийхьен, ул’ – ишыгъ къооджена, кІырбыд, улеббыд ГІынише идхьы.
20020013	Къайсыний ыккыйканхье, касибийвалла гозетеэъэ, айыхра ыхьаей, ацІесын къык ихьес.
20020014	«Харабын малод!» – илещенкъе эйгье, алищу къырагъылхъа хъихьайнкъаІ, оІгмишехье гийгъал.
20020015	Дюнйел кІыняагъаІ, хедда якьут водон, амма аІкІеликван кал’ма эйгьена миз джавагьириле кьийматука вобна.
20020016	Мерункъус заминна илёзурункъве, тюлибы заминна хъеле, махуІдын гиравуд мерункъуни хьунащеке гийхье.
20020017	Гьораква къазанмиш гьаийн гыней иттуда эйхьен, амма гІале ман гъургъийлхъа сийкІал.
20020018	Фыкыр маслягьаІтей арайлхъа хъавайле, дявъаІ вуккэйканкъаІ, нясийгьаІтылхъа кІыры гьиле.
20020019	Миз ивийкарааъанкъве сирбыд ачмишаъас, маслягьаІт къоодже – мизекІурука симарачче.
20020020	Деккилхъа, едилхъа къаргъыш гьаъанбы зулматейхъа гябкІуйнкъаІ, манбишда чирах кІябаххъаІна.
20020021	Писди напсука алябтІуйни мирасын шавус джад хайир гьилес деш.
20020022	Писвалин аІваз хъаляъасын ву иммейгье, ГІынишилхъа иням эдхъе, Манкъве гъу гьиваджесда.
20020023	Гьоракван терезюгун къаебы ГІынишис хъаІлада эйхьенбы, алдамиш гьааъан терезюгбыд гъалатІукана ишобна.
20020024	Инсанын ийкырий ГІынише гьагва, махуІдхьей – инсаныкІле джуна йаІхъ няхуІбне вацІавхьес?
20020025	Фыкыр гьидявъу телесюкда гьаийн кІын’, сайид алятІуйн аІгьд инсанысда чІенкІобна.
20020026	Идракнани паччагье нягьаІкьынбы мыцыс гьивлес, мыгІрабишей манбишиле илгъичІу вара гьаъас.
20020027	Инсанни джанан йаІгь ГІынишена чирахобна, манкъун гьар аІъза ишыгъэй къеджен.
20020028	Инямыний мугьуІбун паччагь гьивадже, инямука тахт утІумааъа.
20020029	Джаванаршис такьатын ишыгъ гьеле, кьаІсинбишис джагварани чІаІрын ярашугъ гьеле.
20020030	Ярабише, ыІхнабише писинчике юг хъаъа, гетуйн инсанын дамарбы темиз гьаъа.
20021001	Паччагьын йикІ ГІынишени хыле водон, наІвейдын хьян хьинне няхъае ыккан, махъад сакІалаъан.
20021002	Джуни иляккыйква инсан гьаІмаше гьахълыра эйхье, амма ГІынише йикІбы ёхламишаъа.
20021003	ГІынишис, джуни дойил кьурбан гьооленкъуле, дюзгунба, аІдалатука иш къооджена гейр ыккыйканна.
20021004	Такаббырыкван иляккый, оІгмишехьен йикІ нягьаІкьынбишин ишыгъ хьинне бынагьобна.
20021005	Ишкар инсанни фыкырбише болвалла гьооле, тентюкийвалин меб – аІгьтиядж абляаъа.
20021006	Гьораква къазанмишавъуна девлет нафасука къоокана бурку вобна, аІджалысхъа къадархьуний водон.
20021007	НягьаІкьынбишди залымийвалин манбы джо гябтІас, манбишис аІдалатука гивъыр-сугъооций дийкынийн.
20021008	Бынагькарна йаІхъ доламайква воохьена, аІнгал дешинкъун ишбы дюзгунда эйхьи.
20021009	Хаани дахани вуттул’ къалирхьуй, алдэйхьванни хьунащейква са хаа гудмишхьайле, югда водон.
20021010	НягьаІкъункъе зулум тІабал’ гьааъа, дёлеснар манкъус хъийкан деш.
20021011	ГьаІя дешинкъус джаза гьивуйнкъаІ, джегьил аІкІелейхъа хъарайле, идракнанкъус насигьаІт гьивле, манкъун ацІаал’ гьалед гьеххехьесын.
20021012	АІдалатнани ГІынише нягьаІкьынбишди хаана фыкыр гьааъа, манбишилхъа баляа аблявъу джаза гьооле.
20021013	ШавукІлейе кумагыс хъоотІална гьаІрай къидивийхье, кІырбы утІумаъа, манкъунаб кумагыс хъоотІална гьаІрай шавукІледжаб къавхьес деш.
20021014	Дюглебни гьаІдиейн хъаІл авакІанааъа, этякэйнче гьивойни рушватын оІджемишхьайд акІанаъан.
20021015	АІдалат муъминни шадвалис, залымнид гичІис ыккыйкан.
20021016	Гьащуе аІкІелни йаІххъыле къагьирхьу, гьабтІуйнбишди оІлкайл уймишхьес.
20021017	Шадвалла вуккананбишис касибийвалла хъавайлена, болни суфрайл чахыр илёгъанкъухъаб девлет воохьена деш.
20021018	Муъминни мей нягьаІкьна аманатна аляратІанахье, темизинкъуни мейр гьоралай аманатна аххъаххъанахье.
20021019	Гъалгъала абаччени, алдейхьванни хьунащеква санар гудмишхьайле, сегьрайл гудмишхьай югда водон.
20021020	Идракнанкъуни хаа кьийматукани каран хазнабы кІыл’ хъейдахьенбы деш, вугьнуцІе мед гыргыда дагъылмишаъан.
20021021	Гьащуе аІдалатнийий инямни хъигьна ийкар, манкъухъаб югна, темизна, гьыІрматукана ыІмыр вухьес.
20021022	АІкІелнанкъве игитершина шагьар таІъби гьааъа, манбишда умуднана утІумна къалаб дербадер гьааъа.
20021023	Шавае миз кІитІёбкІул гьиваадже, манкъве вудж баляабишике гьивадже.
20021024	Теккаббырийвалнани, оІгмишехьени инсанын до гьаІясызын до водон, гьаІясызыйвалла гьавъуй летти меб гьааъас вуккуйкан.
20021025	Кыгьылин дилегбы манкъун аІджал водон, наъас ву ивгьуей манкъуни хулеббишис иш гьааъас вуккан деш.
20021026	Кыгьыл’ йигъыле йигъылхъа дилегбы гьеххъа эйхье, муъмине мед хъидийкын рыцІкь битІалаъа.
20021027	НягьаІкьынбише гьивуна кьурбан хъыІвчий водон, писди нийятука гьивуна кьурбан лап джад хъыІвчий водон.
20021028	Гьорбы гьаъана шагьад хъикІасда, шавукІлейе гыргыда къайхьы, манкъуле кІыры-гяххъан.
20021029	НягьаІкьункъе джуна теккаббырийвалла гьаагва, амма хъоркуна джуни йаІххъын мыІъкамра айкІан.
20021030	Идрак, аІкІел, насийгьаІт ГІынишени оІгийл гьидджуд дешодон.
20021031	Сачаахарасди йигъыс балкан гьаІзрааъа, къамхьай мед ГІынишике водон.
20022001	Югун до девлетиле гыранда водон, инсанаршин мугьуІб кІыняагъаІле, нукІрайле югда водон.
20022002	Катхудар, касибыр янашеба илёозар: кьоІйирсана ГІынише ибхьы.
20022003	АІкІелнана, баляа къавджу, дюглехьена, джегьилер меб, гьихъа хъигъебчІу, балейхъа абакІва.
20022004	АслаІгьийвал’нийий ГІынишени гичІна натийдже девлет, гьыІрмат, ыІмыр вобна.
20022005	Намус дешинкъуни йаІххъыл’ тиканбы, чІенкІбы эйхьенбы, джан хъикканна мани йаІххъылхъа ичІес деш.
20022006	Джаваныс хъобкуна йаІхъ хаІр хъеэъэ, мана кьаІсвалейр мани йаІххъыле сакІалас деш.
20022007	Катхуда касибна агъа эйхье, борджнана борджнанкъус къул эйхье.
20022008	НягьаІкьийвалла оозанкъве баля хъивийшалас, манкъуни джазан топпузыд хъыІчІесын.
20022009	Темизин йикІнана, касибыс къык гьелена бахтиварорна.
20022010	Рычхандчий къагьищуей, алдабхьуний чІаІвхьесын, хъаІлламишебхьайд, цІыцІавхьайд арайл ахвас деш.
20022011	ЙикІена темизийвалла гьивааджена гафейр хошра эйхье, паччагьысыр дост эйхье.
20022012	ГІынише гьаІкьийкьат къорамишаъа, хаине ивгьойнбы мед Манкъве ашкар гьаъа.
20022013	Кыгьыле эйгьен: «МагьаІллей асланод! Хаанче хъигъичІуйка манчин зы гьоІгъасда».
20022014	Мерункъуни хьунащена миз кІорана къуйобна, ГІынишена джаза хъабна манчейхъа къаихьас.
20022015	Агар джегьилни вукІлей серсерийваллахьей, тубаІйквани насийгьаІтука мана аакІанааъас воохье.
20022016	Касибар истисмар гьавъу са катхуда эйхьена, катхудабишисыд пайбы гьивуна – кьоІйирсана аІгьтияджейхъа хъавайле.
20022017	КІыры-гьиле, идракнанбише эйгьен къайхье, йизын насийгьаІтбыд джанейхъа алетІе:
20022018	Гьайин эйгьенбы йикІей гьиваджес иттуда ихьес, гьаІмаше манбы йигъни мизел ихьенбы.
20022019	Вахъад гьаІмаше ГІынишилхъан иням ихьен, зы къийна ман валхъа ашкар гьаъа.
20022020	Зы валхъа хьебцІал’ ацІаалин фыкырбы одкІун, маа васхъа маслягьаІтыб, билигид авайкес.
20022021	ГьаІкьийкьат эгьесын кал’мабы хаІр хъихье, вал’ угъани чІекІынбишисыд хъилесын джаваб ацІахье.
20022022	Касиб фагъырор ву соймиш гьимаъа, дарвазайсана фугъарайс джаза гьимооле.
20022023	ГІынишикІле манбишик гьаъанбы къедже водонбы, манбы соймиш гьавъийл алла ыІмырыке гьаъас.
20022024	ЭкІба хъаІл воохьенкъука гьамбаз мехье, джазбейхъа эчІенкъукар йаІххъылхъа хъигъмечІе;
20022025	Дешхьей манбишди йаІххъын алгьааІс, гъу джаб вас чІенкІ гивхьес.
20022026	Мебынбишди борджбишис замин ихьес телесмиш мехье, мерункъун бордж хъилес аІгьд гьимеле.
20022027	Бордж хъилес имкан девхьаей, гъу къилехьан тюлибыд ыккэйс!
20022028	Йиссейна сергьад бадал гьимааъа: манчина къае баба-дидейрше гивхьу.
20022029	Маагьирба иш гьааъана къаджынане? Манкъве халкьыс деш, паччагьаршис вобна къуллух гьааъа.
20023001	Ханука суфрайлхъа гюъурийнкъаІ, йигъни оІгийлни карахъа фагьымука илекке.
20023002	Охьанасынчилхъа иштагьа хедда ыхьаейд, гъу йигъын напс гьивадже.
20023003	Манкъуни суфрайлни хорагбишилхъа тІамаІъ гьимаъа, манчин алдамиш гьааъанбы.
20023004	Девлетни хъигьна гейр къидмайхьван, даянмиш ихьесда вахт вацІавхье.
20023005	Са манзилна девлетихъа илякка, къоодже вудж авху дешоб: чис кьаджран хылибы гьау, аливху аІршелхъа абкІын.
20023006	КьыркьытІ’ инсанын кар имойхьан, манкъуни суфрайлни хорагбишилхъа тІамаІъ гьимаъа.
20023007	Къеджен, манкъун рыІгь куклакэ водон. ВакІле эгьесын: «Охьне, илёгъе», амма манкъун йикІ ваква дешодон.
20023008	Одхьунийн тикад гьаляъасын, югун эхтилет гьавагьийда гьаъа.
20023009	ВугьнуцІукІле гьиджооджад иммейгье, аІкІелнани гафыле манкъве ахъаІна гьаъас.
20023010	Йиссейна сергьад бадал гьимааъа, етимаршини экынейхъа имечІе.
20023011	АцІахье, манбишихъар гуджнана Тарафдар ворна, манбишди шикаятыхъа мана иляккас.
20023012	ЙикІ тербиейлхъа сакІалэъэ, ацІаал’ни кал’мабишиле кІыр-геххъе.
20023013	Дих тербие дена къилмарачче, тубаІйква гетуйке хъикІас деш:
20023014	гъу мана тубаІйква гетуей, хъикІуйке гьиваджес.
20023015	Дих, йигъни йикІей идрак водхьей, йизди йикІеййиб шадвалла вухьес.
20023016	Гъу хъоркура йишон гьауей, зы гыргыни аІзаабишиква шадвалла гьааъас.
20023017	Йигъни йикІен ненкеджаб бынагькараршина пахылыйвалла гьимааъаджен, гьассыре гьаІмаше ГІынишни гичІей ихьеджен.
20023018	АцІахье, къийхъийн хъалес, йигъын дилегбы батмиш ихьес деш.
20023019	КІыры-гьиле, дих, идракука ихье, хъобкуйни йаІхъылхъа йикІ сакІалэъэ.
20023020	Чахыр илёгъанбишиква, чурунука вухьун гяацІяаъанбишиква симарачче.
20023021	АцІахье, къынана, вухьунтІай касибехьена, одхьун, илёдгъу сустхьана хъицІырни тюлибишей ахвана.
20023022	Гъу ирхьыйни деккихъа кІыры-гьиле, едир кьаІс хъийхьайнкъаІ, улеке къиъмейгьа.
20023023	ГьаІкьийкьат алище, ман масса гьимеле, идракыд, тербиед, аІкІелиб акІан гьидяу гьивадже.
20023024	Муъмин духайна дек гейр шадхьесда, идракнани духейр мана херра шадаъасда.
20023025	Вассыре декий ед шадебхьеджен, гъу ирхьыйнбыб гьаІмаше шадвалей вухьеджен!
20023026	Дих! Залхъа фыкыр гьивле, зы гьобгьурна йаІхъ вацІавхье.
20023027	КьаІгьба кІорана къубий вобна, мерункъуна хьунаще дарна кегьрыз вобна.
20023028	Мана, давла гозет гьааъа, дюгул’хьайни къачахык’ акар, инсанаршини арайл гьеххе гьааъа хаинар.
20023029	Шавукаей ман вай-шиван? Шавукаей алдабхьуний, шикаятбы? Шавухъадэй дацІан ярабы? Шавунбыей улеббы эбан гяцІы?
20023030	Чахыр илёгъас гивъыр сугъдооцанбы, ивийкыр медни чахырбишике дадбы гьаъанбы вобонбы.
20023031	Чахырыхъа илмакка: няхуІдыней манчин чІаІран ранг, няхуІдей ман джамей гьиваагва, няхуІдей рагьаІтда илёгъа.
20023032	АцІахье, гойне ман хоче хьинне ацІайкІванан, гюрзайн хьинне загьаІр гьооле.
20023033	Манке мебынбишди едаршихъа иляккасда, вукІлейхъа хъичІодкурийн фыкырбы хъалес.
20023034	ВакІле гъу дерйагьни йыІкьней къаджес, гамийни диракни вукІлел къайсынна хьинне ацІахьес.
20023035	Гъу эгьесын: «Зас ыхыІйн, амма ыкІар ацІахьа деш, зы гетуна, гетуйд ацІахьа деш. Зы никІыке айилмишхьайнкъаІ, ненчене илёгъасын чахыр тІабаляъас?»
20024001	Писди инсанаршина пахылыйвалла гьимааъа, манбишди ненкъук’джар акар ихьес мийкан.
20024002	ЙыІкьын нягьаІкьийвал’бы манбишди вукІлей водонбы, мизеныб шавус вухьаейб баляа гьаІзирааъа.
20024003	Идракука хав аляъан, ацІааликва ман утІумехьен.
20024004	Гозяр аІкІеликва гьар джура кьийматукани батІрайни карбишиква гяцІяъа.
20024005	Идракнана гуджука эйхьена; шавухъаей аІкІел, манкъве такьат гьеххаъан.
20024006	ДявъаІ вуккэйканкъаІ, маслягьаІтбишиле кІыры-гьиле: шавухъабей хебба маслягьаІтчейр, мана къамехьена.
20024007	ВугьнуцІни хылехъа идрак гьийхьаран деш, шагьарни дарвазабишисана джамаъаІт садыйнкъаІ, манкъуссе гІалид аахъас аІхаІс деш.
20024008	НягьаІкьийвалла гьаІзирааъанкъукІле фитнакар ву эйгьен.
20024009	ВугьнуцІун аІмалбы бынагьобна, гьаІясызыр инсанаршис хъаІлана ворна.
20024010	Дагъамни йигъыл’ йаІгь акІанауна, такьатыке касибна ворна.
20024011	АІджалыс вуккэйканбы къаттивхьанэйъэ, гьабтІас гичІнанбыб гьиваадже?
20024012	Гъу эгьесын: «Манчике шас хабар дешдий!» Амма йикІбы ёхламиш ГьаъанкъукІле къеджен, йигъни ыІмырни КъаравуликІле гыргыда ацІан: Манкъве гьарункъус къаджийни ишбишис аваакІуна пай хъивлес.
20024013	Йизда дих, итв охьне, ман югда эйхьен; иттуни гынейн иттун дад йигъни бугъазей ахвас.
20024014	АцІахье, идракыд йигъни рыІгьыс махуІд иттуда ихьес, агар васхъа идрак авайкыхьей, вахъад къийхъийн водон.
20024015	Эй рычхандчий, муъминни хаас дюглебна къаравулийвалла гьимааъа, мани хаа воохьенбы талан гьимааъа.
20024016	Муъмин инсан йигІни йаІххъей гьыгъаІккарасда, мер сугъоцасда, нягьаІкьна сачархырыйква, балейхъа гихьас.
20024017	Йигъна душман хъиккёркІулуйна шадвалла гьимааъа, хъачархырыйнаб шадвалла йикІеква гьимааъа.
20024018	Дешхьей ГІынишикІле къаджес, гьамыд писинчис гьыІсаб гьаъас, йигъни душманыле Джуна хъаІлыб алябтІас.
20024019	Зулумкараршилхъа хъаІл гьимааъа, нягьаІкьынбишдаб пахылыйвалла гьимааъа.
20024020	Наъас ву ивгьуей – писинчихъад къийхъийн дешин, нягьаІкьынбишда чирахыб кІябхъаІсда.
20024021	ГІынишена гичІ гьеэъэ, дих, паччагьнаб гичІ гьеэъэ, хаинаршике акьаІна хъихье.
20024022	Наъас ву ивгьуей – манбишилхъа баляа хабар дена хъавайлена, няхуІбни балейхъа ГІынишейий паччагье гябкІваъас вухьай манбишикІле ацІахьес деш.
20024023	Гьайняа – идракнанбишин медын ивгьойнбы. Диваныл’ тарафкарыйвалла гьавъуй писин кародон,
20024024	шавае писинкъукІле югна ву эйгье, манкъулхъа миллетбише лаІънат къихеле, насылбишер къегьещена.
20024025	Амма нягьаІкьынбишис джаза гьооленбишис баракалла, манбишилхъа маргьаІмат гявалес.
20024026	Хъодкуйн джаваб кІухьик гьаийни убайк’ акар.
20024027	ЦІебба магьаІлла абырейхъа абче, йигъни джигайна, экнана иш къавдже, гойне васын хав алеъэ.
20024028	Къоншийни гьаІкІей нягьаІкьна шагьадыйвалла гьимааъа, йигъни гІале гьор мехьеджен.
20024029	Иммейгье: «Манкъве зак’ гьаийн зынад манкъук’ гьаъасын, манкъве къаджийни ишбишин аІваз хъаляъасын!»
20024030	Са зарбас зы кыгьыл’ни мул’куни, башда дехьени эйсийни тІымылени багъни яныйлений алгьааІ,
20024031	махуІд къаджы: гьар сура зазаан басмышау, гыргынанкъаІ ала аляды, гьихъийаллан къаейн баругуд айидхьу.
20024032	Манчихъа зы югра иляккы, фыкыр гьавъу, къаджийнчике ыІбрат алятІу:
20024033	сабара узанмишхьа къайсынэй, сабара мург гьаъэй, сабара хулеббы садчу гюъурей –
20024034	валхъа къачагъ хьинне касибийвалла, къулдур хьинне аІгьтиядж хъавалес.
20025001	Гьайинбы Сулейманын караматнан ивгьойнбы водонбы, Ягьудийни паччагь Хизкиейни инсанарше са джигэйхъа сау, одкІун гьиваджуйнбы.
20025002	Сир гьиваджуна ГІынишис шоІгьратука ворна; сир ашкар гьаъана паччагьыр шоІгьратука ворна.
20025003	АІршена ахтывалла, чІиена кІоралла, паччагьын йикІ ацІахьес эйгьен деш.
20025004	НукІрайке аликкыйбы акІанеъэ, – устадни хыленче джам хъигъивчІес.
20025005	Паччагьыке нягьаІкьна джураийнкъаІ, – аІдалатнана тахт утІумувхьес.
20025006	Паччагьни оІгийл уфтаныйвалла гьимааъа, манкъус дёлесинбишди джаргэй илмойзар.
20025007	ВакІле ивгьуей: «Агъалла илгъичІе» югда ихьес, амма са доюканкъуни оІгийл гъу даахъа гяуй писда ихьес.
20025008	Къаджийнбы диванылхъа гьаищес телесмиш мехье, гойне къонше вас наш хъауей, гъу гьиджоне гьаъас?
20025009	Йигъни ишин диван къоншийква гьеъэ, мерункъун сир ачмиш гьимаъа.
20025010	Йишон гьауей, къайхьыйнбише гъуджар тахсиркар гьаъас, манке гъу гьыІрматыле къаихьас.
20025011	Вахтал’ ивгьойн кал’мабы, нукІрани къабейни кІыняагъаІни эчершик акар.
20025012	КІыры-гяххъанкъус идракнанкъуна туІгьмат кІыняагъаІна гыргыр, кІыняагъаІна боюнбах вобна.
20025013	Бичинни вахтал’ йизна серинийвалла няхуІбей, ыІгьтибарнана элчийр манкъуни сагьибыс махуІр ворна, шадвалла абайле.
20025014	Дешди пешкашбишда кьаІрана гаф гьааъана, гёгъуй дешди гымыл’бишикий мыцык’ акар.
20025015	Сабырын гьуІкмударыр инямылхъа хъаляъа, иттуни гафын баркІуб эрмишааъа.
20025016	Итв авайкыей, ацІесын мейн охьне, гьеххеда одхьунийн гьаляъасын.
20025017	Достусхъа экІра-экІра гьимайкІан, дешхьей мана вале ацІесда, – къаджес ыккыйканас деш.
20025018	Къоншийс гьораква шагьадийвалла гьавъуна, топпузик, турук’, экІни охук’ акар.
20025019	Дагъамни йигъыл’ иням дешинкъуке кумаг гозет гьаий, хъыІчийни силийкени, кІаани къеликени хайирык’ акар.
20025020	УцІурнанкъус маІънийбы гьауй мыкІани йигъыл’ тюлюбы хъаккищийк, содайлхъа сирка кІяийк акар.
20025021	Йигъна душман мыссырахьей, охьанасын гьиле, хьян ыкканхьей, илёгъасын хьян гьиле:
20025022	махуІб манкъуни вукІлелхъа гъу коз’ сааъа, аІвазна вас ГІынише пай гьивлес.
20025023	Алгъанчени мыцын шаххъайкван гёгъуйбы адайле, быІгьтан гьаъани инсанни мизен меб хъаІлакван иляакый гьеххаъа.
20025024	Хаани дахани вуттул’ къалирхьуй, алдэйхьванни хьунащейква са хаа гудмишхьайле, югда водон.
20025025	Хьинехъа сустхьайни йикІес серынын хьян няхуІдэй, акьаІнани оІлкайле хъабна шадна хабарыб махуІбобна.
20025026	НягьаІкьни инсанни оІгийл гичІин титрамишаъана муъмин, алибкьылни былахык, хъыІвчийни чешмайк’ акар.
20025027	АцІыйле гьеххен итв одхьуний, нейид джус таІърыф гьеххъий югун дешодон.
20025028	Напс гьиваджес дяхаІна инсан, дагъылмишавъийни гьаІсар дешди шагьарык’ акар.
20026001	КъыІлис йиз, бичиныс гёгъуйбы идяакІуйнбы хьинне, вугьнуцІусыб гьыІрмат аваакІва дешда.
20026002	ШитІ иняхъа-шахъа илёохана хьинне, бебечулин хъабы абкІыний хьинне, нягьаІкьын къаргъышыд кІелидхын ал’гьааІасын.
20026003	ЧуІмк’ балканык’, салбан аІмалейк’; далыд вугьнуцІни далбишик аваакІва.
20026004	ВугьнуцІус вугьнуцІын джаваб хъимеле, дешхьей гъунар манкъук’ акар ихьес.
20026005	ВугьнуцІус джаваб вугьнуцІда хъиле, манкъукІле вудж идракнана хьинне къимеджеджен.
20026006	Шавае джун ишбы вугьнуцІулхъа тапширмиш гьаъа, манкъве джун къелбы гядхы уцІур цІыцІааъа.
20026007	КІаанкъуни къелбишин итойтуний хьинне, мисалбыд вугьнуцІни гІале итойтананбы.
20026008	ВугьнуцІ таІърыфламишаий сапІандэйхъа гивхьыйни къаейк акар.
20026009	ПІиянна тиканни колек атІиркьыний, вугьнуцІе мисалбы алляий са водон.
20026010	ВугьнуцІарий гьар хъызаххына ишилхъа алябатІана йай-охука къаджы къаджына яраламиш гьаъанкъук’ акар.
20026011	НяхуІбей хваа чини гьалявъийлхъа сивийкІал, махуІр вугьнуцІур джуни сарсахыйвалил илёйзар.
20026012	ВакІле вудже вудж идракнана гьыІсаб гьаъана къаджынане? Манкъуле гьеххеда вугьнуцІуке хайир водон.
20026013	Кыгьыле эйгьен: «ЙаІххъей асланод, кучебишейд кар тІабаляъа пелгьангод ийкар!»
20026014	Рызайл акка ийкаран хьинне, кыгьылир тюлей гьар суралхъа иккийкІал.
20026015	Кыгьыле хьаттейлхъа хыл’ гьодакке, амма гІаляхъа гьийхьараъа деш.
20026016	КыгьыликІле вудж, йигІни аІкІеликва йишон гьааъанбишиле, идракука къедже.
20026017	Мерункъуни къалмакъалэйхъа аликкый, кІырбишике хваан цІыцІавъий са водон.
20026018	АІджал ыккэйкан цІайыкван охбы айгьена бачІаІрий,
20026019	къонши алдамиш гьау, гойне «зы зарафатний гьау» ву эйгьена акаранбы вобонбы.
20026020	Осбы къатІуйнбы, цІайид кІядхъыІйн, гъийбат гьааъана дешда, къалмакъалыб дешда.
20026021	Козеке – къуІмаалла, осбышике – цІа, гъийбатнанкъуни гафыке – къалмакъал.
20026022	Гъийбат гьаъанкъуна гаф шарбат хьинне иттуба хъавайле, кІораба джанэйхъа ивийшар.
20026023	НукІранын хьян гьивойн сахсийн кІада няхуІдей, махуІбыб кьапни йикІеквана иттуна миз вобна.
20026024	Югун деккананкъуна миз иттуба воохьена, амма йикІей гьыІллебы ийкараъа.
20026025	Манкъуни къуІвнани сеселхъа иням гьимаъа, йикІей йигІыбле загьаІробна ивийкарааъа.
20026026	Нифрат алдамиш гьаийква дюгул’ гьауейд, инсанаршини оІгийл манкъуна залымийвалла ашкарувхьесда.
20026027	Шавае къуй илвийкІвар, махъа вудж къаихьас, шавае къае хъоъоокка, манчик авхъар вудж гихьас.
20026028	ГьоралайкІле вудже гьалакавъийнбы къавджес вуккуйкананбы деш, гьораквани къуІвнани мизен баля гьаІзрааъа.
20027001	Къийхъийни йигъыква оІгмиш мехье, манчин гьиджо адлес ыхьай вакІле ацІа дешин.
20027002	Гьассыре гъу мерункъве оІгмиш гьеъэдже, гъу деш; йигъни мизен деш, мерункъуни мизен.
20027003	Къае йыІкьба воохьена, къумуб сюбукба дешобна, амма вугьнуцІун гьаийбы манчилед йыІкьда эйхьенбы.
20027004	ХъаІлыхъаб раІгьым дешда, гьыІрсыхъад – сабыр; пахылыйвални оІгийл гьащу илёйзаре?
20027005	Ашкарда аІйиб эйгьена, кІитІоркІулни достуле югна ворна.
20027006	Ыккананкъве темизни йикІеква яра гьаъа, душмане мед акьватІайваликва уба гьаъа.
20027007	АцІыйнкъве иттван гынейбыд гёкьаІ, мыссынкъус кьапІыныд иттуда хъайле.
20027008	Ватан къалебчуна инсан, акваа къаледчу аливхуйни нахчирик’ акар.
20027009	БатІрайни этран, вардукани гечуйн йикІес леззет гьелен хьинне, джанейнчени достуни маслягьаІтыныр инсан шадаъана.
20027010	Гьам йигъын, гьамыб деккин достар кІел-гьимивийхан, дарейхъа гирхьуйнкъаІ, чоджусхъа гьимайкІан: акьаІнани чоджуле кІанена къонши югна.
20027011	Идракука ихье, дих, йизын йикІыд шадэъэ, манке зассе заква писба воохьенбишис джаваб хъилес ахаІсын.
20027012	АІкІелнана, баля къавджу, дюглехьена, джегьилер меб, гьихъа хъигъебчІу, балейхъа абакІва.
20027013	Мерункъус заминна илёзурийнкъве, тюлибы заминна хъеле, махуІдын гиравуд мерункъуни хьунащеке гийхье.
20027014	СуІпука ахтыба къоншийс салам гьивой абыр денани къаргъышыква барабарда эйхье.
20027015	Къалмакъал абаччена хьунаще гымыл’нани йигъыл’ гёгъани гёгъийк акар.
20027016	Мыц авхъас дёохьена хьинне, зейтунын кьыш хьахьа аххъас дехьен хьинне, манар уймишейъас ейхье деш.
20027017	Йиван йива экІаъан, инсан мебни инсанарше экІаъана.
20027018	Инджил кІябкІырыйнкъве, манчина мейваб оохьан, джуни агъайс къуллух гьааъанкъве гьыІрмат къазанмишааъа.
20027019	Хьиней инсанын акьва няхуІдей къедже, инсанни йикІеныр мана махуІр гьагва.
20027020	АІджалыхъадый гьабтІуйнбишди горханайхъад авцІуй дешин хьинне, инсанни улеббишихъадыд авцІуй дешин.
20027021	НукІрайий кІыняагъаІ цІайни кураней ацІахье, инсан мер – мебынбишди эйгьени эхтилетиква.
20027022	Шалтук дингэй гёотуйнкъаІ, капак адкІын, биринз воохье, бачІаІрийвалла гьимаа гёотуейб бачІаІрийвалин капак джураъас ахаІс деш.
20027023	Сюринейн вакьаІбы сайыква ацІахье, нехирбишдир балейн эхве.
20027024	АцІахье: вар-девлет гьаІмашийс аахван деш, таджыд гьаІмаше деш деккиле духайлхъа илгъечІен.
20027025	ОкІ хъооххъуна, манчихъаб хъигьна цІебна чуІвана аляале, сувабишей марджбишил окІбы гёхуйнбы;
20027026	ургубы – вас тюлибишис, чепичер – чолуке гьаІкІ хъивлес,
20027027	цІеъбы – вас, йигъни хизаныс хеббанана итхьунус няк гьивлес, хизаныб, къаравашарыб авцІу вухьес.
20028001	НягьаІкьна, хъигьна гегьехьана дехьаейр, гьиху айкІанна, гьаІкІена мер сабырука аслан хьинне илёйзарна.
20028002	ОІлкайл восстание вухьайнкъаІ, гьаІкимар гейб хъоохье, идракнана, иш вацІана гьаІким ыхьайнкъаІ, оІлка саламатда гьиваджес эйхьен.
20028003	Касибаршик зулум гьааъана гьаІким экынбы гьодгъул ыккэйкани, кьытІвалла оокани шаххъа гёгъуйк’ акар.
20028004	Кьанунбы кІелитхынийнбише нягьаІкьынбы оІгмишааъа, амма кьанун гьивадженбише манбишиква мубаризе вуккэйква.
20028005	Залым инсанаршикІле адалат гьиджо ыхьай дешин ацІа, ГІыниш тІабал’ гьаъанбишикІле мед адалат гьиджо ыхьай югда ацІан.
20028006	Камалука гудмишехьена касиб, гьор гьаъани катхудайле югна ворна.
20028007	АІкІелнани духе кьанунбы гьивадженбы, гьарамзадабишиква сарчийнкъве дек хаджалатэйхъа арачче.
20028008	Хедданани гиравука ростовщике савъуна девлет са йигъыл’ касибаршини балей ахванкъус аахвас.
20028009	Шавусей кьанунун эйгьен къайхьес деккан, манкъун дуъаІбыд хыртІынбы водонбы.
20028010	Шавае намусукан инсанар зулумни йаІххъылхъа цІыцІааъа, вудже алибкІурни къуейхъа мана вудж къаихьас, муъмин инсанаршис меб маргьаІматукана ирс аахвас.
20028011	Катхудеэ вудж идракнана гьыІсабаъа, амма аІкІелнани касибе манкъун йикІ няхуІдын ыхьай ашкар гьаъа.
20028012	Муъминаршини шадвалин гыргынбы шадааъа, нягьаІкьынбы ахты хъебхьайнкъаІ, инсанар дюгул’ воохье.
20028013	Джун бынагьбы дюгул’ гьаийнкъве хайир алятІас деш, гардана алятІу, хыл’ алябтІуна джазаке къаттихьанас.
20028014	ГьаІмаше ГІынишиле гичІ гьааъана бахтиварорна, залымын йикІнана мер балейхъа гихьас.
20028015	НягьаІкьна гьуІкумдар фагъыраршини мей гьаІрай гьааъани асланык’, мыр гьааъани сёйик акар.
20028016	ГьуІкумдар гьимаей аІкІел дена, гьаманимаад вергибы гьеххехье, гьарамни къазынджыс нифрат гьаъани гьуІкумдарна ыІмыр хылийба вухьес.
20028017	Гьащуей эб кІявъийн гяцІы, нюкьнейхъа къаихьас мей бейкарра ийкыреджен, шаваджаб манкъус манзил гьимооледжен.
20028018	Гьалалра гудмишехьена гьалакхьес деш, хъичІодкурни йаІхъбишил ийкарна хабар дена гьалакхьесда.
20028019	Гьащуе джуни торпахыл’ ишлемиш эйхье, манкъухъад гьаІмаше одхьанан къык ихьес, кьаІрани ниятбишди хъигьна ийкарна охьанасын дена ахвас.
20028020	Инямнана инсан хебни баракайква эйхьена, экІра катхуда ихьес ыкканна джаза дена деш ахвана.
20028021	Тарафкарийвалла югна иш дешобна, са лухма гынейни мей инсане бынагь алябатІа.
20028022	ТІамаІъкар катхуда ихьес телесмиш эйхье, амма хъигьна касибийвалла хъавалес вухьай ацІа дешин.
20028023	ВакІле баракаллагь ву батІрайни инсанар алдамиш гьааъани гафбишил алла деш, гьагвани тахсирбишил алла эгьес.
20028024	«Манчей бынагь дешда» ву ивгьу, декий ед соймиш гьаъана къачахаршина гьанбаз ворна.
20028025	ТІамаІъкар инсане къалмакъал абачче, ГІынишилхъа гуянмиш эйхьена болвалей гудмишехье.
20028026	Тек са джулхъа иням гьаъана вугьнуцІорна, гьаІкьийкьатни йаІххъын ийкарна саламатра ахва.
20028027	Касибука битІал гьаъанкъукІле камвалла вацІоохьена деш, улеббы гядаханкъве мед джулхъа къаргъышбы гьеххаъа.
20028028	НягьаІкьынбы ахты хъебхьайнкъаІ, инсанар дюгулёохье, манбы гьалакебхьайнкъаІ, муъминар гьеххоохье.
20029001	Нукьсанбы къайхьы оІджелхъа эхьана, хабар дена гьаІмашийс батмишхьесда.
20029002	Муъминар гуджейнанкъаІ, халкь шадехьен, нягьаІкьна гьуІкумдарнанкъаІ, халкь вай-шиваней эйхье.
20029003	Идрак ыккананкъве дек шадаъа, кьаІгьбабишиква ашна ыхьайнкъве къазанмишаийн хыленче къекка.
20029004	Паччагье оІлка аІдалатука утІумаъа, рушваткарарше мед ман дагъылмишаъан.
20029005	Къонши иттуни мизеква алдамишаъанкъве, мана ийкарни къелбишис тородон адачче.
20029006	Намус дешинкъуна бынагь джусда чІенкІобна, хъоркуна мер гейр шадехьена.
20029007	Хъоркункъве аІдалатука касиб къорамишаъий йикІей гьиваадже, нягьаІкьункъус меб вацІавхьес вуккийкан деш.
20029008	ГьаІясызе шагьар къалмакъалэй абачче, идракнанбише меб гьыІрс авакІанааъа.
20029009	Идракнанкъве вугьнуцІука диваныл’ гьыІдджат ыккэйканкъаІ, вугьнуцІна чешмишхьа лагъ адачче, сабыйнбишед ахъаІнабы гьаъа.
20029010	Эб кІяаъанбише муъмин инсаныле нифрат гьаъа, темизнар гьалакаъас ыккыйкан.
20029011	ВугьнуцІункъве джуни гьыІрсыс майдан гьеле, идракнанкъве сабырука вудже вудж хыле гьивадже.
20029012	ГьуІкумдаре гьорбишилхъа кІыры-гьелехьей, манкъус къуллух гьааъанбыб нягьаІкьынбишилхъа савкІалас.
20029013	Касибыхъадий истисмарчийхъад акаран джигабы водонбы: кьоІнкъунисана улеббишин ишыгъ ГІынишике водон.
20029014	Паччагье касибаршис диван аІдалатука гьаъахьей, манкъуна тахт асырба асырна саламатба аахвас.
20029015	ТуІбайнийий алихьараийн аІкІел гьооле, джулед алхъа къаледчийн кул’фат мед едисда русвайвалла вобна.
20029016	НягьаІкьынбы гуджнанани джигэй, бынагьыб гуджнаба воохьена, амма муъминаршикІле манбишин гьалакебхьай къаджесын.
20029017	Духайс тербие гьиле, манке гъунар динджира ихьес, манкъуке вас йикІена шадвалла вухьес.
20029018	ГІынишике идаагаршилхъа васибы хъидадыйнкъаІ, халкьыд йаІххъыле къегьехьа, кьанун гьиваадженбы меб бахтиварар вобонбы.
20029019	Къулус тек са мизеква тербие гьилес эйхьен деш, башда ыхьаейр, кІыры-гьилес деш.
20029020	ВакІле мизес экІна инсан къаджынане? Манкъуле гьеххеда вугьнуцІуке хайир водон.
20029021	КІыл’валике къул назбишиква хаІр хъаийн хайир гьелен деш.
20029022	ГьыІрснанкъве къалмакъал абачче, тюнтюнкъве писвал’бы гьеххаъа.
20029023	Теккаббырийвалин инсан алчахаъа, динджинкъве джус гьыІрмат гьеххааъа.
20029024	Сихнарийна гьанбаз вудж джуна душманорна: манкъукІле сихнарийлхъа гьаъан къаргъышбы къийхьенбы, амма диваныл’ ацІан эйгье деш.
20029025	Инсаныле хъаІйкьананкъве вудже вудж торейхъа арачче, ГІынишилхъа инямнана мер архайнра эйхье.
20029026	Хеббананбише гьуІкмударна маргьаІмат тІабал’ гьааъа, амма инсанылхъана маргьаІмат ГІынише къихооле.
20029027	Гьорбы гьаъана муъмин инсанаршис хъаІлара, нягьаІкьынбишис муъмин инсанар хъаІлаба.
20030001	Массаитаршени насылакени Якейни дех Агурун ивгьойнбы. Ини адаме ИтиэликІле, ИтиэликІлейий УхалыкІле иняхуІд ивгьу:
20030002	«ГьаІкІеба гыргынбишиле захъаб аІкІел кІыл’ба вобна, инсанаршина идракыб захъаб дешда,
20030003	идрак зас хаІр хъихьа деш, Илягьийни ацІааликеб хабар дешда.
20030004	АІршелхъа илхъичІу, гичІуна гьащуне? Шаване мыц хьахьа гьивааджу? Тюлибишиква дерйагь гьибкІырна гьащуне? Шаване дюнйейни гьар суран сергьадбы гидхьы? Гьиджон Манкъун до? Манкъуни духайн до гьиджон? Элбет, вакІле ацІан?
20030005	ГІынишени гыргыни ивгьойнчихъад аІнгал дешин, темизда водонбы; Мана Манкъулхъа иням гьаъанбишис сангар водон.
20030006	Манкъуни ивгьойнчилхъа гьидджуд гьеххе гьимаъа, дешхьей – гъу гьеххаийнбы ашкар гьаъас, гыргынбишикІле йигъын гьорбы ацІахьес.
20030007	Я ГІыниш! Ваке кьоІдле кар гьедхъа, захъаб гьимаана ыІмыр вобхьей, манбы заке къиймиш гьимаъа:
20030008	КьаІран, сайид гьоран кал’ма заке акьаІна хъеъэ, зы касибыр, катхудар гьимаъа, зас гёохьани гынейна пай гёобку гьивле;
20030009	гьеххени девлетин азмыш гьау ГІыниш гьащуне ву иттегьес, нейир водун хылеле адкІын касибхьайнкъаІ, сихбы гьаъа гиргъыл, йизди ГІынишин до пич гьидяъас.
20030010	Агъайни оІгийл къулулхъа быІгьтан гьимаъа, дешхьей манкъве гьаийн къаргъыш валхъа хъалес.
20030011	Деккилхъа къаргъыш гьаъанар эйхьена, едир хъидийкын алхыш гьидяъанар эйхьена.
20030012	ТІагьрат гьидявъу, наджасике темиз девхьа, джо темизинбы ву эйгьенбыб вобонбы.
20030013	Ахтывалейнче дагъахъа иляаканбыб вобонбы, теккаббырыква иляакасды мей улеббы сугъоцаъанбыб вобонбы.
20030014	Силибы къылынджик акаранбы, ченебы кІассабни чІикайк’ акаранбы, инсанаршини арайл касибар оохьанасынбы, дюнйейле фагъырар тарг гьааъас вуккананбыб вобонбы.
20030015	Залийхъар кьоІйре йишорна, „ Хъале! Хъале! “ ву гьаІрай гьааъа. Хьебылле кародон ненкеджад идяйцІен, ёкьудъэсди караныд „ ЧІаІв! “ ву эйгьен деш:
20030016	ГьабтІуйнбишин дюнйе, кул’фат дехьена вухьун, няхуІб джаб хьинекеб идяцІена някьв, ненке джад чІаІв ву иттейгьен цІа!
20030017	Гьащуе деккихъа писди улеква илякка, едир нишис джар гьыІсаб гьидейъа, дерабишейни хъаІнарше манкъун улеббы хъыгъаъас, кьаджираршер мана гёдас.
20030018	Хьебни каран зы таъаІджуІбейхъа арачче, ёкьудъэсын карыд зас башда эйхье деш:
20030019	аІршел лыІкьна йаІхъ, ганзыл’ хочена йаІхъ, дерйагьни йыІкьней гамийна йаІхъ, адамийна ичийсхъана йаІхъ.
20030020	КьаІгьбайнаб йаІхъ иняхуІбна вобна: ойхьанан, пІызар темиз гьаъанбы, гойне эйгьен: „ Зы гьидджуд писин гьау деш“.
20030021	Хьебни каран дюнйейл зелзелебы адляъа, ёкьудъэсинчис таб гьаъас ахаІ деш:
20030022	Паччагь ыхьайни къулуке, гозет гьидяъа катхуда ыхьайни вугьнуцІуке,
20030023	адамийс гьаркІынни аІйибнани хьунащеке, ханымни джигайлхъа илгъийчІийни къаравашике.
20030024	Дюнйейл ёкьуйре хурун игитейр вобонбы, амма манбы аІкІелнанбишилеб аІкІелнанбы вобонбы:
20030025	зют’харайбы – кІыл’ба гуджнан джамаъаІт, сенийн маъаІш къыІл’на къедже;
20030026	гандзбишин къыІебы – кІыл’да такьатнан джамаъаІт, чисын хайбы мед гандзбишди йыІкьней аляъа;
20030027	цІиттяршихъар паччагь дешда, амма санад джаргайква илейдаха;
20030028	баІник – патаІхъбишиква итІийкъан, амма ханни сарайбишейд эйхьен.
20030029	Хьебынкъухъаб – батІрайна кьаркьала, ёкьуръэсынкъухъад – миджагын ийкырий:
20030030	асланын, шейбишди паччагьын, нишис джаб йаІхъ къалебачче деш,
20030031	вукІлелна дадал, кьына, къошнани гьийрна паччагь.
20030032	Агар вугьнуцІыйвалин гъуджар гъу ахты хъаухьей, нягьаІкьынбы фыкырей водхьей, кьонекиква гІал’ садче,
20030033	наъасву ивгьуей: няк гьобтулыйнкъаІ, хьынял эйхье; хъушус ыхыІйнкъаІ, эб воохье; хъаІл гьыІрсейхъа хъабыйнкъаІ, дявъаІ воохье».
20031001	Масаитаршини паччагь Лемуэлис еде хаІр хъаийн джуваббы.
20031002	Гьиджон зы вакІле эгьес, йизда дих? Йизди заррайке ирхьына дихвуне? Йизди незирука, зияратбишилхъа къайсырыйква гьивуна дихвуне?
20031003	Йигъна гудж едаршис гьимооле, йигъын йаІхъбыд паччагьар гьалак гьааъани едаршисхъа хъимеле.
20031004	Паччагьаршик деш, Лемуэл, чахыр илёдгъий паччагьаршик деш авакІва, ичгийлхъаб уймушебхьай гьуІкмудараршик деш авакІва.
20031005	ИлёдгъуйнкъаІ, къайда-кьанунбы кІелийхан, гъарыб-гъурбатыд аІдалатыке ихьаъа.
20031006	Ичги гьалак эйхьенкъус гьиле, чахырыд – йикІей уцІурнанкъус.
20031007	Илёдгъу касибийвалла кІел-гьивийхан, джуна уцІур кІел-хъавалес деш.
20031008	Йишон гьаъас дяхаІнкъул’ алла йишонеъэ, гъарыб-гъурбатын гьукьукьбы гозетеъэ.
20031009	АІдалат къорамиш гьаийни гьаІкІей йишон гьеъэ, фагъыр-фугъарайна метлеб быкырейъэ.
20031010	Хайирхагь хьунаще няхуІрне тІабал’ гьейъас? Мана якьутулер гыранра ворна.
20031011	Адамийн йикІ манкъыле архайнда эйхье, манкъыква хайир авайке, баракат гьехоохье.
20031012	Манкъе манкъус, хъаІл деш, шадвалла гьооле, мана шадваллаб ыІмырни гьар йигъыл’ воохье.
20031013	Хьайнаб, казнаб, ненаджаб иш манкъыни хулеббишикІле югба вацІа.
20031014	Мана алверни гамибишик акар, акьаІнанчен рыцІкь кьабыл’ гьаъа.
20031015	СуІпыс къелилхъа сигъейца, адамийс, кул’фатбишис мичІейдын итхьун гьаъа, къаравашарше къавджесда иш гьаІзрааъа.
20031016	Джигайхъа илейка, гойнед илеще, заІгьматука къазанмишаъу, тІымлен багъ адачче.
20031017	ЙикьаІнука утІумда йыІкь айтІыл эйхье, хылеббишихъаб манкъыни хебна гудж воохье.
20031018	Къедже, алвер югда вод ал’гьааІ, манкъына чирагъыб суІпыс мей гёбхьан воохье.
20031019	Хулеббыд манкъын ангазылхъа цІыцІахье, манкъыни тІубаршед тІыбычІ аликІараъа.
20031020	Гъарыб-гъурбатыс хыл’ ачухда эйхье, фагъыраршисыд хедын кумаг гьаъа.
20031021	Йиз гёгъуйке хизаныс гичІ дешда, хизаныхъад къуІман чІаІран тюлибы водонбы.
20031022	Джесыд йидже хьайин тюлибы ийхьва, казын чІаІран донбы аляъа.
20031023	Шагьарни дарвазабишисана манкъына адамий ацІана, мана джуни элни кьаІсинбишиква гюъур-сугъоца.
20031024	Манкъе масса гьилес донбы, ханаъанаршини таджираршис къуршагъбы ийхьва.
20031025	Манкъыни гуджука гьыІрмат гьехоохье, хъалесди йигъылер шадэйхье.
20031026	Манкъыни гІаленче аІкІеликвана гаф, мизеле тербиейсда маслягьаІт хъигъоочІе.
20031027	Хаана иш лайикьука вуккейкана, гьавагьийда йидже къык ойхьан деш.
20031028	Кул’фатбы сугъооцу манкъыс алхышбы гьаъа, адамеййир мана алхышламиш гьейъана.
20031029	«Доюкан едар гейб вобонбы, амма вас тай вухьесынбы дешинбы».
20031030	Хьунащелхъа уймиш ыхьай гьородон, батІраалаб авайкІанна, амма хьунащес баракалла – ГІынишена гичІ джехъаб.
20031031	Мана миллетни гьыІрматыс лайикьра, манкъын ишбы, до шагьарни дарвазабышисана таІърифыс лайикьда.
