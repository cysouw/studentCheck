# language_name:        ненэцяʼ вада (Nenets)
# closest ISO 639-3:    yrk
# year_short:           2005
# year_long:            Not available
# title:                Mark and Luke in Nenets
# URL:                  http://ibtrussia.org/en/text?m=NEN
# copyright_short:      © Институт перевода Библии, 2005, 2009, 2013
# copyright_long:       iБиблием изэдзэкІынкІэ Институтыр<br>Институт перевода Библии, 101000 Москва, Главпочтамт, а/я 360<br>ibt_inform@ibt.org.ru
41001001	Хэхэдаӈгода Иоанн сехэрым’ хамэдамби. 1 Нум’ Ню’ – Иисус Христос’ нямна ӈэда Маймбабцо Юн’ нерденя.
41001002	Нум’ Вади вадета’ – Исайя’ падаркана тарем’ пады: « Ти, неранд няд сехэрэдамд хамэдавандаӈэ Мань нув’ юне ядэланами ӈэдарадм’».
41001003	« Вэӈго яхана тюрыта’ вабц со: ‹ Нум’ Ерв’ сехэрэдамда хамэдада”, недамда ненземдара”›».
41001004	Тарем’ Иоанн вэӈго ян’ ӈадимя. Хэхэдаӈгованда сер’ ненэцие ханзь тарем’ ма: « Хэбяхыда” хаейда”, хэхэдаӈгуда”, тиканда Нум’ хэбяхыда” ха”авраӈгуда».
41001005	Иудея’ я’, Иерусалим’ марад’ тер” малмбой’ нянда миӈа”. Хэбяхыдо’ индо’ ядан’ ваде”ядо’. Иордан’ яхахана Иоанн сиддо’ хэхэдамби.
41001006	Иоанн маха ху”ла юно’ – верблюд’ таркад паӈгалмы паным’ мэ”ӈа, ёнэнда тяхана тобъёва ни сяры, ӈавраданда явна маирти, юрите”э пилю” юре мэ”ӈа.
41001007	Ненэцие ханзь тарем’ лахана: « Пумнани миндя нядни ва”ӈа. Ӈари” маньзяван нянани Пибита те”ме таси’ хо”леркая екахарта ни серос”.
41001008	Мань сидда” икана хэхэдамбидм’. Пыда сидда” Хэбидя Индкана хэхэдамбаӈгу». Иисусм’ хэхэдамбава
41001009	Тикы ялэ” ёльцьӈгана Галилея’ яхана ӈэда Назаретхад Иисус то. Иордан’ яхахана Иоанн Сита хэхэда.
41001010	Икад тарпаванда сер’ тикы’ минда Иисус лакри’ нув’ няра’ няӈгармам’ манэ”ӈа. Голубьм’ нюбета нув’ сармикадарев’ Хэбидя Индад’ Нянда ха”мотавам’ манэ”ӈа.
41001011	Нув’ няд лаханана мамононда: « Пыдар Мань Мэненами Нюми ӈэ” нинав’, Сейханани поин». Иисусм’ хорпа”ма
41001012	Таминда тикы’ пуд Хэбидя Инд” Иисусм’ вэӈго ян’ ханада.
41001013	Иисус’ вэӈго яхана тет ю” яля’ мэва’ сер’ Сатана хэбяха серк” Сита ханзь хорпи. Иисус я’ сармик” поӈгана мэ, тикы ялэ” ямбха”на нув’ юне ядэлана” Сита нядаби”. Галилеяхана манзара пэ”мада
41001014	Иоаннм’ сяр”махадандо’ Нум’ Маймбабцо Юнм’ ваде”манзь Иисус Галилеян’ хая.
41001015	Пыда ма: « Ёльцянда тэвы”. Нум’ Параӈода’ Я нядна” хахаялма. Хэбяхыда” хаейда”, Маймбабцо Юнан’ пунрыда”». Иисус нерденя тет тохоламбадамда хаӈа
41001016	Галилея’ то’ хэвувна миманда сер’ Иисус поӈгам’ моёпадаха’ – Симонм’, Андрейм’ манэ”ӈа. Андрей – Симон’ папа ӈэвы. Пыди’ ёртяха’.
41001017	Иисус нянди’ ма: « Пумнани тоди’, Мань сидди’ ненэцие Нумд’ тэврамбадаӈэ сертаӈгудм’».
41001018	Пыди’ тикаринди’ ӈод” поӈгади’ хае, Пумнанда пяди’.
41001019	Ӈамгэ’ пират’ хэ”мяхаданда, Пыда ӈано’ мюня поӈгади’ сэдорпадаха’: Зеведей’ нюм’ – Иаковм’, Иаков’ папам’ – Иоаннм’ манэ”ӈа.
41001020	Тикаринда ӈод” Нянда хаӈахаюда. Нисямди’ манзаранита ня’ ӈано’ мюня хаеди’, пыди’ Пумнанда хаяха’. Ня”маравым’ савумда”ма
41001021	Иисус тохоламбадита ня’ Капернаум’ март’ тэвыд”. Тикыринда ӈо” еврей” ныланава яляхана Пыда ма”люӈгалава мят’ тю, ненэцие тохоламба пя.
41001022	Ненэця” Тохоламбабцонда мэсыт’ пысаӈгаць. Пыда Моисей’ Ватом’ теневани” то”лаха нись ӈа”, Пыдхавада ӈарка ерв’ ныхым’ мэтадарев’ сиддо’ тохоламбись.
41001023	Та’ мальӈгана ма”люӈгалава мякана ня”маравы ненэць’ мэвы, тарем’ тюры”ӈа:
41001024	« Назарет’ тер Иисус, нянана” ӈамгэ сел таня? Сидна” хадарабтаванзь тосан? Хибя ӈэвамд теневав – Хэбидя Нумд».
41001025	Иисус сита таб”ламба ма: « Мунзялв”! Сёнзянда мюд тарпад”!»
41001026	Тикаринда ӈод” ӈылекада ненэця’ пыхыдм’ ледребтехэя ӈарка тёрм’ мэць ненэця’ сёнзя’ мюд тарпы”.
41001027	Ненэця” мал’ ӈокхандо’ сейто’ хэсь нидо’ хонрамби”: « Тикы ӈамгэ? Тарця ныхым’ мэць едэй тохоламбада сер”? Пыда ӈылекахарт табэдамби! Пыдо’ ӈо” Мунда сер’ ӈа”!»
41001028	Тикаринда ӈод” Нямнанда ӈэда юн Галилея’ я’ тиӈгэвна латы”. Иисус’ ненэцие савумда”ма
41001029	Ма”люӈгалава мякад тарп”махадандо’, Иисус тохоламбадида няць Симонаха’, Андрейха’ мят’ то. Иаков, Иоанн ӈобтарем’ нянандо’ тоӈаха’.
41001030	Симон’ пухуцянда небя ӈая’ ядё’ хабцяӈгана хаӈгурць юседа; хаӈгурмамда минхандо’ Иисусан’ ваде”ӈадо’.
41001031	Хэвханда тэвхая, Иисус ӈудахаданда сита тю”уку’ ила. Таминда ӈо”, хабця’ няданда хэ”мяхаданда, не мядондида манзаяць пя.
41001032	Пэвсюмя’ няна, хаерад’ пакало”махад, хаӈгурти, ня”маравы мал’ Нянда тэволэйдо’.
41001033	Харад’ тер” мал’ нёнда си’ хэван’ ма”лыд”.
41001034	Хуркари хабцяӈга”на хаӈгурта ӈока ненэцям’ Пыда савумдамби, ненэцие” сёнзь” мюд ӈока ӈылекам’ питарӈа. Ӈылека” Сита тенева”. Ӈадьбята Пыда ӈылекаха” ӈамгэхэртм’ нива ваде”ма’ няю’ табеку. Иисус’ Галилея’ явна ядэро”ма
41001035	Хув’ мер’ нумда пэвван’ Иисус юркы”, пин’ тарпы”. Вэӈго ян’ хая, таняна туёць пэй”.
41001036	Симонхав нянанда мэна нита ня’ Иисусм’ пюрманзь хая”.
41001037	Сита хо”махадандо’ Нянда ма”: « Ненэця” мал’ Сит пюрӈа”».
41001038	Пыда няндо’ ма: « Хахаяда ӈарка хардаха” хэхэва”, таняна ӈобтарем’ Мань Нум’ Вади вадетадм’, Мань тикы’ е”эмня тодамзь».
41001039	Ӈадьбята Галилея’ я’ тиӈгэвна ӈэда ма”люӈгалава мяка”на Нум’ Вади ненэцяӈг” ваде”ӈа, хаӈгурта ненэцие” ӈылекы питарпи. Мерёда ниня тораӈгана ненэцям’ савумда”ма
41001040	Мерёда ниня тораӈгана ненэць’ Иисусан’ то. Неранда Няд пулыта ни’ мо”нахая хынумда вахалъй”: « Харвабцонд таняб”, Си”ми хабтумда пиртан».
41001041	Иисус сита сялилӈа, ӈудамда вэӈгалахая нянда ӈодь’ теба ма: « Ханядм’ харва”, тадхав хабтув”».
41001042	Минхандо’ ниня тораӈгана мерюда тора” – ӈоб’ хабтума.
41001043	Тадтикахад, сита ӈэдарамба Иисус я”авла нянда тарем’ табекурӈа:
41001044	« Инзеле”, хибяхартан’ ӈамгэхэртм’ нён вадес”, ӈопой, ханонданан’ хань”, пыхыдар нянда манэ”лабтад. Савумаханд ненэцие” пунрава’ е”эмня Моисей’ вади” сер’ ханм’ тэвра”».
41001045	Савумдавэхэв пин’ тарп”махаданда хэвы серода ханяна-таняна вадець пяйда. Ӈадьбята Иисус хардо” помна ӈадя ядэрць нида пирас”. Хардо” хэвхы вэӈго яха”на мэсеты. Тарем’ ӈо” ханяд-таняд Нянда ненэця” турцеты”.
41002001	Иисус’ хэвда хабэйм’ савумда”ма 1 Сян яля’ пирка”на Иисус ӈани’ Капернауман’ то. Мякананда мэвамда ненэця” намдадо’.
41002002	Ненэцие” та’ пирувна ӈока ӈэвандо’ нид, нё’ си’ хэвхартахана нусь ядо’ яӈговы. Пыда няндо’ Вадида мэ”ӈа.
41002003	Мале сян ненэць’ хэвда хабэй нямдо’ Нянда тэвра”. Нямдо’ минренаӈэ тет ненэць’ таравы”.
41002004	Ненэцие” ӈока ӈэва’ нид, Иисусан’ тэвва серта ӈоб’ яӈговы. Ӈадьбята Иисус’ мэсь’ я’ ний харад’ ӈэва’ нийм’ сабкадо’, ниймда ха”аврадо’, хэвда хабэйм’ пэӈасавэй’ таси’ ӈэдарадо’.
41002005	Иисус Нянда пунрёвамдо’ манэ”манда сер’, хэвда хабэйн’ ма: « Ебта’, хэбяхыд ха”мыд”!»
41002006	Мале сян Моисей’ Ватом’ теневана тикахана ӈамдёвы”, ибето’ ӈыл’ тарем’ ибедорӈа”:
41002007	« Ӈамгэ Пыда тарем’ лахана? Пыда Нувм’ вэву”ӈа. Нумли’ хавна хибя ненэцие” хэбяхы ха”авра пир”яда?»
41002008	Иисус инда ӈыл’ ибето’ ядэрабцу минханда хамэдэйда, няндо’ ма: « Пыдара” ӈамгэ ибета” ӈыл’ тикы” нямна ибедорӈада”?
41002009	Хэвда хабэйн’ ханяӈэюм’ вадам’ хэта нензеллаха?: ‹ Хэбяхыд ха”мыд”›, нябиюм’ вада тарця: ‹ Юркад”, пэӈар хана”, ядэр”›.
41002010	Теневаванда” нямна, я’ сяр’ ниня Ненэця’ Ню’ хэбяхы ха”аврамба ныхыда таня». Тадтикахад хэвда хабэйн’ ма:
41002011	« Мань нянд мадм’, юркад”, пэӈар хана”, мяканд хань”».
41002012	Хэвда хабэй тикаринда ӈод” юркы”, ӈока нита сыртан’ пэӈамда содахая тарпы”. Ненэця” мал’ тэри пысэйд”, Нувм’ саву”ӈа”, ма”: « Тарцям’ манэсо”мава” сяхаӈгарт’ яӈгусь». Иисус Нянда Левийм’ хаӈа
41002013	Иисус ӈани’ то’ ня’ хая. Ненэця” мал’ Нянда то”, Пыда сиддо’ тохоламби.
41002014	Иисус миманда сер’, ӈэва’ мирм’ ма”ламбалавахана ӈамдёда Алфеев’ нюм’ – Левийм’ манэ”ӈа. Иисус нянда ма: « Пумнани ту”!» Левий юркы”, Пумнанда пяда.
41002015	Иисус Левий’ мякана ӈаворманда мальӈгана, ӈэва’ мирм’ ма”ламбада”, хэбяхасавэй ненэця” таняна мэвы”. Пыдо’ Иисусм’, Иисус’ тохоламбади няць ӈобкана ӈаворӈа”. Пыдо’ ӈока” ӈэвы”. Иисус’ пумна минзетвы”.
41002016	Иисус’ ӈэва’ мирм’ ма”ламбадаха”на, хэбяхасавэй ненэцяӈга”на ӈавор”мам’ манэць, Моисей’ Ватом’ теневана”, фарисей” Иисус’ тохоламбади хонра”: « Ӈамгэ Пыда ӈэва’ мирм’ ма”ламбади, хэбяхасавэй ненэцие няць ӈаворӈа?»
41002017	Тарця вади намда Иисус вахалъй”: « Сензха”на лекар’ тарабцода яӈгу, хаӈгуртаха”на тара. Ирт” ӈэда ненэцие хаманзь вунзядм’ ту”, хэбяхасавэй ненэцие” е”эмня тодамзь». Нива ӈавормам’ хонра”ма
41002018	Ӈобӈгуна Иоанн’ тохоламбада”, фарисей” нива ӈавормам’ мэ”мандо’ ёльцьӈгана Иисусан’ ненэця” то”, хонарку”: « Иоанн’ тохоламбада”, фарисей” нива ӈавормамдо’ мэ”ӈа”. Пыдар тохоламбадид ӈамгэ нива ӈавормам’ ни” мэс”?»
41002019	Иисус няндо’ тарем’ ма: « Тюва’ ёльцьӈгана нелеванда хасава’ мядонда” нива ӈавормам’ мэцеты”? Нелеванда хасава’ нянандо’ мэва’ ӈэсонд’ нива ӈавормамдо’ мэць нидо’ пирас”.
41002020	Нелеванда хасавам’ нядандо’ ханава’ ёльця’ тоб”, та’ мальӈгана, тикы яляхана нива ӈавормамдо’ мэтадо’».
41002021	« Ӈахат панэн’ хибяхарт едэй емнь”мям’ ни лабцеӈгу”. Тиканда едэй лабце”мя туркаванда сер’ таӈохэй паны’ пелям’ нянда ныхыбаӈгуда, сида ханяцей’ ӈарамда.
41002022	Тандая’ сертавы ябе идм’ хибяхарт ӈахат хоба ӈэсянд’ нида сюрпасету”. Тикахана ябе и” ӈэсямда ӈадтада, ябе и” вабтомда, ӈэсянда ӈод” вомда. Ӈадьбята едэй ябе и” едэй хоба ӈэся’ мю’ хамдпада». Еврей” ныланава’ ялям’ хонра”ма
41002023	Ӈобӈгуна еврей” ныланава яляхана Иисус нянь’ ӈуво” вадюлававна ядэрӈа, тохоламбадида ядвандо’ сер’ нянь’ ӈуво” сэв ныдпа пя”.
41002024	Фарисей” Сита хонра”: « Сыр”, Тохоламбадид ӈамгэ еврей” ныланава яляхана ниня серота серо пэрӈа”?»
41002025	Пыда няндо’ ма: « Пыдара” сяхаӈгарт’ нисяра” толабю”? Маӈг’ ёльцьӈгана, ӈаворцявандо’ мальӈгана, Давид ня”мы нита ня’ ханзер” ӈэвы”?
41002026	Авиафар’ ӈарка ханондана ӈэванда мальӈгана, Давид Нум’ мят’ тювы, хано” нянё ӈавормы, няхата ӈод” мипавы. Тикы ӈавар Нумд’ ханонданари” ӈаворцетвыдо’».
41002027	Тадтикахад Иисус фарисейха” ма: « Еврей” ныланава яля ненэця’ е”эмня таславы. Ненэць’ еврей” ныланава яля’ е”эмня ӈадимы ни ӈа”.
41002028	Ӈадьбята Ненэця’ Ню ӈобтарем’ еврей” ныланава яля’ ерв».
41003001	Ӈуда’ тырабэйм’ савумда”ма 1 Иисус ма”люӈгалава мят’ ӈани’ то. Таняна ӈудада тырабэй ненэць’ мэвы.
41003002	Еврей” ныланава яляхана тикы ненэцям’ Иисус савумдаӈгудав’, нидав’? Сита серт’ ха”авравандо’ е”эмня ӈоб’ маниедо’.
41003003	Ӈудада тырабэй ненэцянд’ Иисус ма: « Юркад”, нерняку’ нулад”».
41003004	Тадтикахад ненэцие хонра: « Еврей” ныланава яляхана хурка серо сертаба мэта вато таня? Сава серо, вэва серо пэрць тара? Ненэця’ илм’ ӈэдаба, хадарабтамба тара?» Пыдо’ ӈани’ мунзи”.
41003005	Сейсявандо’ нид Иисус няндо’ нена сылы”, инда вомзь, ӈудада тырабэян’ ма: « Ӈудар вэӈгалад!» Ӈудамда вэӈгалада, ӈудада ӈахат ӈыхында сензума.
41003006	Тикы’ пуд фарисей” ма”люӈгалава мякад тарпа”махадандо’, Ирод’ няти” ня’ минхандо’ Иисусм’ ханзер” маядавам’ тасламба пя”. Ненэцие” то’ хэван’ ма”лё”мя
41003007	Иисус тохоламбадита ня’ то’ няна хая”. Галилеяхад Пумнанда ӈока ненэця” хая”.
41003008	Иисус’ сертабада серо” юне” хари намда, ӈули” ӈока ненэця” Иудеяхад, Иерусалимхад, Идумеяхад, Иордан’ яха’ тяхад, Тир’ няби Сидон’ хэвхы яхат ӈобтарем’ Нянда то”.
41003009	9-10 Иисус ӈока ненэцие савумдавы. Хуркари хабцяӈга”на хаӈгурта” Сита хахаялтеван’ харва, Нянда минзь тирцькута”. Ӈадьбята ӈока ненэцие” Сита тыеромдавоӈгад Иисус тохоламбадахата Пыда е”эмнянда ӈанокоцям’ хамэда табэда.
41003011	Хусувэхэд ханзосяди” ӈылека” Сита манэць Неранда няд ян’ мо”нэрцеты”, тёрсавэй’ лаханасеты”: « Пыдар Нум’ Нюн!»
41003012	Иисусхав хибя ӈэвамда нива ваде”мандо’ е”эмня няндо’ я”авла табеку. Иисус’ юкад вата сидям’ тэра”ма
41003013	Тикы’ пуд Иисус хой’ ни’ танэй”. Хахаялтембадарида Нянда хаӈа. Пыдо’ Нянда то”.
41003014	Юкад вата сидям’ тэра, [ ӈэдаравэӈэ таслэйда.] Нянанда мэӈгу”ма, Нум’ Вади минренаӈэ ӈэдарамбаӈгудава,
41003015	ӈылекы питарпа Нум’ Ерв’ ныхым’ мэта”ма.
41003016	Юкад вата сидям’ ӈабта. Симонм’ Петрӈэ нюмдеда,
41003017	Зеведей’ нюм’ – Иаковм’, Иаков’ папам’ – Иоаннм’ Воанергесӈэ нюмдеӈахаюда. Тикы нюв’ хамэдита тарця: « Хэхэ’ мун’ ню”».
41003018	Андрейм’, Филиппам’, Варфоломейм’, Матфейм’, Фомам’, Алфей’ нюм’ – Иаковм’, Фаддейм’, еврей’ тэнзри сахарамбада Симонм’,
41003019	вад’ саюху” Иисусм’ ми”манда Кариот’ терм’ – Иудам’ ӈобтарем’ тэрада. Иисус няби Веельзевул
41003020	Иисус мят’ то. Ненэця” ӈани’ таня’ ма”лыд”, тиканда Иисус тохоламбадита ня’ ӈаворкарта ни” ерев”.
41003021	Иисус’ хахаяда нида вади” вэкат Сита имда ё”мэӈэ пэрмы”, ӈадьбята Сита ханаванзь яхадандо’ манзада”.
41003022	Иерусалимхад товы Моисей’ Ватом’ теневана” ма”: « Сёнзянда мюня Веельзевул таня. Пыда ӈылекы” ерв’ ныхым’ мэць ӈылекы питарпи».
41003023	Ӈадьбята Иисус сиддо’ нянда хаӈгая, хара явна ӈэда лахарём’ мэць, тарем’ ма: « Сатана ханзер” Сатанам’ питарць пиртада?
41003024	Параӈода’ я’ тер” харто’ помнандо’ поёмбаб”нандо’, параӈодандо’ я мюданда тахараӈгу, тамна тяха’ нусь нида пирас”.
41003025	Мяд’ тер” помнандо’ поёмбабто’, мято’ пон’ нусь нида пират”.
41003026	Сатана’ я мюданда тахарабта, нусь нида пират”, харта техэ’ малханда тэваӈгу” – та’ ёхода.
41003027	Мэбета ненэця’ илебциеда мякаданда хибяхарт тале нида пират”, сита сяр”марихид илебцо” тале пиртыд”.
41003028	Ненэся нянда” мадм’, ненэцие” хуркари хэбяхандо’, вэвакумдёвандо’ танявы ӈэб” ӈод”, мал’ ха”маӈгуд”.
41003029	Хэбидя Индадм’ вэвута’ хэбяхыда иланда панан’ нид” ха”маӈгу”, хэбяхыда пили” нянанда ӈэӈгу”».
41003030	Ханяӈы” ненэця” Иисус’ сёнзя’ мюня ӈылека мэнаӈэ пэрмы”, ӈадьбята Пыда тарем’ лаханавы. Иисус’ небя, нида
41003031	Тарем’ мэнаханда Небяда хасава нита ня’ то”. Мяд’ хэвхана ну”, Сита хосая ненэцям’ Нянда ӈэдара”.
41003032	Иисус’ хэвхана ненэцие” мандал” ӈамды”. Нянда ма”: « Сыр”, пихиня небяр, хасава нид, [ не нид] мэ”, Сит хонрамби”».
41003033	Тадтикахад Иисус ма: « Мань небями хибя? Мань хасава нини хибя”?»
41003034	Ӈамдёди” сид” нямна саӈомда ӈэдарахая ма: « Мань небями, Мань хасава нини – ти” мэна”.
41003035	Нум’ вату нёдана” – тикы” Мань хасава нини, не нини, небями».
41004001	Нянь’ ӈуво” сэв моёпада’ нямна ӈэда лахарё 1 Иисус то’ хэвхана ӈани’ ненэцие тохоламба пя. Ӈока ненэцие” Нянда ма”лёва’ нид тохона ӈэвы ӈано’ мю’ тий”, ӈамды”. Ненэцяӈгав” мал’ то’ вархана хаи”.
41004002	Хара явна ӈэда лахарю мэць, Иисус сиддо’ хуркари” серк” тохоламби. Тохоламбаванда сер’ няндо’ тарем’ ма:
41004003	« Инзеледа”! Ти, нянь’ ӈуво” сэв моёпада нянянда ӈуво” сэв моё”манзь тарпы”.
41004004	Нянь’ ӈуво” сэв моёпаванда мальӈгана, ханяӈы нянь’ ӈуво” сэв” сехэры’ ни’ ха”мыд”, нув’ сармик” то”, ӈамъядо’.
41004005	Ханяӈыдо’ пэ я’ ни’ ха”мыд”, ненэй янда хоба тора ӈэвы, минханда тикы яхад ӈамдэдо” сэв” тю”у’ ӈадимя”.
41004006	Хаерад’ тю”у’ тарпава’ сер’ нянь’ ӈамдэд” сэлӈа”, паӈгсявандо’ нид тыра”.
41004007	Ханяӈыдо’ нацдэй ӈуво” понд’ ха”мыд”. Нацдэй ӈуво” тю”у’ вадёва’ сер’ нянь’ ӈуво” сэв” тидха”нато’ вадёда ӈэвадэяд”. Тэри таросялма”.
41004008	Ханяӈыдо’ сава ян’ ха”мыд”, вады”, нядандо’ няхар” юд’ мэва’, мат” юд’ мэва’, юр’ мэва’ нянь’ ӈуво” сэв” вады”».
41004009	Иисус няндо’ ма: « Хавода намдорта инзелея!»
41004010	Ӈока ненэцие” хэ”мяхад Харта хаё”мяхаданда юкад вата сидяда, ӈани” хэвхананда мэвы” ненэця” хара явна ваде”мыта нямна Сита хонра”.
41004011	Няндо’ ма: « Пыдара” нянанда” Нум’ Параӈода’ Я’ таклада сер’ хамэдита ӈади, ӈани” ненэцяӈг” хусувэй ӈамгэ хара явна ӈэда лахарём’ мэць ваде”мы ӈэӈгу.
41004012	Пыдо’ ӈани’ сэвто’ сырп” ӈод”, нидо’ мание”, хавото’ намдорп” ӈод”, нидо’ хамэдамбю”. Нум’ няку’ ӈэвы ӈэбто’, хэбяхыдо’ ха”маӈгудаць». Лахарё’ хари тасламба”ма
41004013	Иисус няндо’ ма: « Тикы лахарё’ харам’ нира” хамэдамбю”? Тадтикахад ӈани лахарю” хари ханзер” хамэдаӈгуда”?
41004014	Нянь’ ӈуво” сэв моёпада – вадам’ моёпадараха.
41004015	Ханяӈы” ненэця” сехэры’ ни’ ха”амвы нянь’ ӈуво” сэвраха”. Нум’ Вадам’ намд”махадандо’ няндо’ Сатана минханда турӈа, сейхато’ ха”амвы вади хан”лэйда.
41004016	Ӈани ханяӈы” пэ я’ ни’ ха”амвы нянь’ ӈуво” сэвраха”. Намдавы Нум’ Вади минхандо’ маймба сейхато’ пэмбидо’.
41004017	Ӈопой, паӈгсяда ӈамдэдо” то”лаха”, ӈадьбято’ пон’ иле нидо’ пирас”. Сяхари’ мая’ ёльцьӈгана Нум’ Вадам’ волтамбади”, питарпади” ӈадимб”, пунрёбцомдо’ минхандо’ ёпидо’.
41004018	Ханяӈы” нацдэй” понд’ ха”амвэраха”. Вадам’ намдадо’,
41004019	Намдавы вадидо’ ила’ саиро”, тэтерман’ харвабцу”, ӈани сямян харвабцу” тяхаворӈа”, тикы вада” сейхатато’ ян’ ха”морӈа”, таросялворӈа”.
41004020	Ӈани ханяӈыдо’ сава ян’ ха”амвы нянь’ ӈуво” сэв” то”лаха”: намдавы вадидо’ сейто’, ибето’ ядан’ поя ха”морӈа”, ханяӈыдо’ няхар” юд’ мэва’, нябидо’ мат” юд’ мэва’, ӈани ханяӈыдо’ юр’ мэва’ таром’ ха”аврамби”». Такалпада серекабт’ яля
41004021	Иисус тамна тяха’ няндо’ ма: « Ӈамгэ’ е”эмня серекабт тюнебада? Минханда ӈарка хыдяхана лэёмда такалпава’ е”эмня, таси’, ва”ав’ хэван’ ӈабтава’ е”эмня? Нарам’ ни’ ӈабтаванзь таславы ни ӈа”?
41004022	Ӈобкарт таклада сер” ӈадимадавэй’ хаё нида пирас”, хуркари тале мэта сер” тю”у’ ӈадимда.
41004023	Хибя инзелена хавода таняна, намдая».
41004024	Пыда няндо’ ма: « Намдорта вадахата” сававна инзеледа”: Ся’ пирувна ӈамгэм’ ми”ӈада” – та’ пирувна ӈамгэм’ ня”маӈгуда”, тамна ваць хоӈгуда”.
41004025	Ӈамгэнда таняна’ ӈамгэда тамна тяха’ ӈокамда, ӈамгэхэртасядахад ӈамгэнда таняб” мармы ӈэӈгу». Вадёдана нянь’ ӈуво” сэв” нямна ӈэда лахарё
41004026	Тадтикахад Иисус тарем’ ма: « Нум’ Параӈода’ Я тарця’ то”лаха. Ӈопой ненэць’ нянь’ ӈуво” сэв ян’ моё”яда,
41004027	тикы’ пуд пыда пи’ хоны, яля’ юркорӈа. Ӈамдэдо” паӈго” тю”у’ ханзер” ӈадимяхад, вадёвахад ерме.
41004028	Я ӈамдэдо харта соябтамбида: пили” нерде ӈамдэдо” сэв ӈадимдемби, тикы’ пуд ӈамдэдо” ӈэва” ӈадиберӈа”, ӈамдэдо” ӈэв” мюня нянь’ ӈуво” сэв” ӈархандо’ сояӈга”.
41004029	Ма”лава’ ёльцянда тоб”, нянь’ ӈуво” сэв” похо”махадандо’, таминда матора мэта пидерцям’ мэць пяӈгу”». Горчица’ пя’ сэвкоця’ нямна ӈэда лахарё
41004030	Тадтикахад Иисус ма: « Нум’ Параӈода’ Ям’ ӈамгэ’ то”лахаӈэ таслаӈгува”, хурка хара явна ӈэда лахарём’ мэць вадетава”?
41004031	Нум’ Параӈода’ Я горчица’ пя’ сэв’ то”лахако. Пя’ сэв ян’ моёпава’ мальӈгана сямянхат манорокось.
41004032	Ян’ ха”ма”махаданда ӈамдэта мал тю”у’ ӈадиберӈа, ӈани нита нимня ӈаркаӈэ, таркаляӈгаӈэ вадюрӈа, тидхананда нув’ сармик” хэӈгадамдо’ хомби”».
41004033	Тарця хара явна ӈэда лахарю мэць, хамэдавандо’ пирувна няндо’ лаханась.
41004034	Хара явна ӈэда лахарёсипой” нись лахан”. Тохоламбадарихита вади” хари хамэдито’ сер’ яӈга ваде”ядась. Иисус’ поӈгэй мерцям’ янимда”ма
41004035	Тикы яля’ пэвсюмя’ няна Иисус тохоламбадахата ма: « То’ тяханя’ хэхэва”!»
41004036	Ненэцие хаейдо’, Ӈанонда мюня мэванда сер’, тохоламбадида Сита нянандо’ хана”. Ӈанонда хэвхана ӈани” ӈано” танявы”.
41004037	Лакри’ сата поӈгэй мерцяӈэ хая, ӈарка хамба” ӈано’ ядан’ тебвандо’ сер’ ӈаном’ икана пандамбидо’.
41004038	Пыркабтадота Пыда ӈано’ пуй вэкана хоны. Сита сидеба Нянда ма”: « Сидна” тохоламбадава”! Хавандарахава”, нямнана” ир ӈоб’ ни няркан”?»
41004039	Юрка”махаданда Пыда мерцям’ таӈылмда, тон’ вахалъй”: « Мунзялв”! Ӈэвадад”!» Таминда мерцяда ӈэвадэй”, хури’ хэ”нёӈэ хая.
41004040	Пыда няндо’ ма: « Сейда” нена” ябта”нё”! Пыдара” тедари’ пунрёбцора” тарси” тянёнё”!»
41004041	Пыдо’ ӈули” сейсялмы”, помнандо’ няхато’ хонарку”: « Пыда хибя ӈэбта, мерцяхарт, тохорт Муӈганда намдорӈаха’!»
41005001	Иисус’ ня”маравэхэд ӈылекы питро”ма 1 То’ тяханяна ӈэда Герасин’ тер” илелава ян’ тэвыд”.
41005002	Иисус ӈанонда мюд ян’ ха”ма”махаданда, неранда няд хальмер” яхад товы ня”маравы ненэць’ минханда Сита ядабта.
41005003	Пэ’ хоркадёхо”на ӈэда хальмераха”на илесетвы. Хибяхарт еся иняхартаха”на сита сяра я”амвы.
41005004	Ӈока мэва’ ӈэда есяха”на ядыбавыдо’, ӈудида еся иняха”на сярыбавыдо’. Еся ин ныдпавыда, еся таман тахабтамбавыда, хибяхарт сита янимде нивы пирас”.
41005005	Пыда пэ хойха”на, хальмер” поӈгана писавэй ялэ” тюрыцетвы, пыхыдамда пэхэ” ладорпавэда.
41005006	Ӈа”и яхад Иисусм’ манэ”манда сер’ неранда няд сюрамба пулыта ни’ ха”мы”, ӈэвада нибко”ӈа.
41005007	Ӈули” ӈаркавна тюрыць ма: « Самянхат ӈарка Нум’ Ню, Иисус, нянани ӈамгэ сел таня? Нум’ ед’ хынумдадм’, си”ми нён маядамбю”».
41005008	Вахало”манда нерня Иисус нянда тарем’ мамысь: « Ӈылека! Ненэця’ сёнзя’ мюд тарпад”!» Ӈадьбята ня”маравы Иисусан’ тарем’ лаханавы.
41005009	Тадтикахад Иисус сита хонра: « Нюмл ӈамгэ?» Ӈылека тарем’ ма: « Мань нюмми Легион, маня” ӈокава”».
41005010	Ӈылека Иисусан’ хынумда ма: « Сидна” тюку яхад хэвня’ нён питарпю”».
41005011	Хой’ хэвхана парась” мандал” хадырмы”.
41005012	Ӈылека” хынумда Нянда ма”: « Сидна” парась” сёнзя’ мю’ пакалць ӈэдара”ма».
41005013	Иисус минханда вадито’ сер’ сертада. Тикаринда ӈод” ӈылека” ненэцяӈгад тарп”махадандо’ парась” сёнзя’ мю’ пакалъяд”. Сидя ёнар’ мян’ парась хой’ ядхад то’ ит’ мялкада”. Мал’ то’ икана хабтюмя”.
41005014	Парась лэтамбавы” харад’ ня’, ӈысы” ня’ хунамба хая”, ӈамгэ’ хадкэ”мам’ ваде”ӈадо’. Ненэця” тикым’ манэ”манзь тарпыд”.
41005015	Иисусан’ то”, сырӈа”, ня”маравы ӈамды, ембды, ӈахат ӈыхыхында ха”амвы”. Ненэцие” сейдо’ хая”.
41005016	Хадкэвы серо манэ”мы” ненэця” ня”маравы’ сензумам’, парась” хавам’ тамна тяха’ няхато’ ваде”ядо’.
41005017	Тикы иле”ми намд”махадандо’, ненэця” Иисусм’ яхадандо’ хэвня’ хэсь хынумбидо’.
41005018	Иисус’ ӈанонда мю’ ти”мяхад ня”маравы ненэць’ тарем’ ма: « Нянанд мэван’ харвадм’!»
41005019	Иисус сита ханаван’ нивы харва”, тарем’ ма: « Мяканд хань”, Нум’ Ерв’ ханзер” сит савумда”мам’, сяё”мям’ няхат вадет».
41005020	Хэ”мяхаданда Иисус’ сита ханзер” мэ”мам’ Ю” Марад’ я’ ӈардан’ вадець пяйда. Ваде”мэхэта мал’ пысаӈгаць. Иаир’ не нюм’, нем’ савумда”мада
41005021	Иисус ӈанохона то’ тяханя’ ӈани’ пуня’ сало”махаданда, ӈока ненэця” хэвханда мандалъядаць. Пыда то’ хэвхана мэсь.
41005022	Та’ мальӈгана ма”люӈгалава мяд’ ервхат Иаирм’ нюбетадо’ то. Иисусм’ манэць неранда няд пулыта ни’ ха”мы”.
41005023	Сита ӈули” ханзь тарем’ ма: « Не нюни яӈгумарида хаи. Ту”ма! Савуманда е”эмня, иле хаёванда е”эмня Ӈудид нинда мэн”ма”!»
41005024	Иисус нянанда хая. Сита ненэцие” мандал” нёдалӈа”. Ханяд-таняд Сита тыеромдаба пя”.
41005025	Мандалмы ненэцие” поӈгана юкад вата сидя по’ ямбан’ понзи” ирытормы не мэвы.
41005026	Хуркари лекарахат маяӈо хомба, ӈаворида мал’ тароси” сад”мыда, хабцянда ханяцей’ сахамы.
41005027	27-28 Иисус’ сертабада серо” юнм’ намд”махаданда не ихинянда ма: « Панэхэртаханда тирцядаб”ни савумдадм’». Ӈадьбята ненэцие” помна Пунда няд ембдярканда тирцяда.
41005029	Хамдумбадада таминда мацяда. Хабцянда савумам’ пыхыдавнанда минханда хамэдада.
41005030	Иисус та’ мальӈгана пыхыдахаданда ныхында тарпавам’ хамэдавэда. Мандалмы ненэцие” няю’ сюрхалкая тарем’ ма: « Панэхэ”ни хибя тирцяда?»
41005031	Тохоламбадида Нянда ма”: « Ненэцие” Сит тыеромдабавам’ маниеранё”! Тарем’ ӈод” ман: ‹ Хибя Няни тирцяда?›»
41005032	Пыда Нянда тирцядавым’ пюрць сидя хэвувнанда сырӈа.
41005033	Ӈамгэ’ хадкэ”мам’ тенева, не сеянда пина ледре Неранда няд пулыта ни’ мо”нэй”, серта сер’ мал’ ваде”яда.
41005034	Иисус нянда ма: « Ебтов”, Нумд’ пунрёвар сит ӈэда. Инд таӈга хань”! Хабцяӈгаданд сензув”».
41005035	Иисус’ тамна лахарёмда малевдавэй’, ма”люӈгалава мяд’ ерв’ мякад товы ненэця” Иаирт’ ма”: « Не нюр яӈгума. Ӈамгэ тамна сит тохоламбадам’ яебтамбир?»
41005036	Ниня инзеленадарев’, Иисус ма”люӈгалава мяд’ ерван’ ма: « Нён пин”, валакада пунрю”».
41005037	Нянанда Петр’, Иаков’, Иоанн’ – Иаков’ папако’ хавна хибяхартм’ Пумнанда тось ни табэда”.
41005038	Ма”люӈгалава мяд’ ерв’ мят’ тю”. Маяӈгана мэна ярта, тюрыта ненэцие Иисус манэ”ӈа.
41005039	Тюванда сер’ ма: « Ӈамгэ маяндорӈада”, ӈамгэ ярӈада”? Не ӈацекы нивынё” яӈгув”, хонынё”!»
41005040	Сита писяда пя”. Иисус ненэцие мал’ пин’ ӈэдара”махаданда не ӈацекы’ небяха’-нисяха’ ня’, няхар” тохоламбадамда няць, не ӈацекы’ мэсь’ лохон’ тю”.
41005041	Иисус не ӈацекым’ ӈудахаданда ня”махая нянда ма: « Талифа-кум». Тикы вадита хамэдито’ тарця: « Ебцотов”, нянд мадм’, юркад”!»
41005042	Не ӈацекы тикаринда ӈод” юркы”, ядэрць пяда. Пыда юкад вата сидям’ пота не ӈацекы ӈэвы. Ненэця” ӈули” пысэйд”.
41005043	Иисус я”авла табеко ма: « Хибяхартан’ тикы серо нёйда” вадес”. Не ӈацекым’ ӈавлара”».
41006001	Иисусм’ харта янда тер волта”ма 1 Иисус мэ”ма яхаданда хэ”мяхаданда, харта марканда салъй”. Тохоламбадида ӈобтарем’ Пумнанда хая”.
41006002	Еврей” ныланава яля’ тось, ма”люӈгалава мякана ненэцие тохоламба пя. Нянда инзелевы ненэця” пысаӈга”, тарем’ ма”: « Тикы хасава’ ханяд ховы серода? Ханзер” тарця и’ ӈудм’ Нянда ми”мы? Пыда ханзер” тарця мутры сертаба пир”ӈада?
41006003	Пыда миртя ни ӈа”? Мария’ хасава ню, Иаков’, Иосии’, Иуда’, Симон’ некадо’ ни ӈа”? Не папанада ӈобтарем’ поӈганана” ни” мы”?» Тарць” хараха”на ненэця” Сита хуревы”.
41006004	Иисус няндо’ тарем’ ма: « Нум’ Вади вадетам’ харта янда хавна, янда тер”, мята тер” хавна хуркари яха”на тисьдедо’».
41006005	Пыда ӈудаха”ната сянри хаӈгуртам’ савумдаванда хавна, таняна ӈамгэхэрт мутрам’ серта нись пирас”.
41006006	Иисус ненэцие” нива пунрёван’ пысаӈгась. Юкад вата сидя тохоламбадамда Нум’ Вадам’ минреванзь ӈэдара”ма Тикы’ пуд Иисус хахаяда ӈысы”мана ядэрць ненэцие тохоламбись.
41006007	Юкад вата сидя тохоламбадамда Иисус нянда ханъяда, ӈылекы питарпавандо’ е”эмня ныхыдамдо’ няндо’ ми”ӈа. Сидлад’ ӈэдарамба пяйда.
41006008	Иисус няндо’ табеко тарем’ ма: « Хэб”нанда” ядацянда” хавна ӈамгэхэртм’ нёда” хана”. Няньхартм’, падхартм’, нихи”нята” ӈэда есьта” ӈэсяӈгартм’ нёда” хана”.
41006009	Пибида” серада”, вата имбытадо’ нёда” серыбю”».
41006010	Иисус тамна няндо’ ма: « Хуркари мят’ тюб”нанда”, тикы яхад хэванда” ӈэсонд’ таняна мэда”.
41006011	Хибяри” сидда” мят’ тюлеван’ ниб”нандо’ харва”, нянда” инзелеван’ ниб”нандо’ харва”, тарця ненэцие” мякад тарпаванда” сер’ вэва ӈэвамдо’ манэ”лабтара” – ӈэта” таб” яӈгъяда”».
41006012	Тиканда тохоламбадида хая”. Ненэцие” хэбяхыдо’ хаева’ ед’ вадам’ минре”.
41006013	Пыдо’ ӈока ненэцяӈгат ӈылекы питарпи”, ӈока ненэцие юркана масарпа савумдамби”. Хэхэдаӈгода Иоанн’ яӈгуво”ма
41006014	Иисус’ юнда я’ тиӈгэвна латы”, Ирод параӈода’ хаха” тэвы”. Ханяӈы ненэця” ма”: « Тикахав яӈгумы Хэхэдаӈгода Иоанн’ илело”ма, ӈадьбята хуркари мутры сертаба пир”ӈа».
41006015	Манда” ма”: « Тикахав Илия». Ӈани ханяӈы” ма”: « Тикахав невхы Нум’ Вади вадетахат ӈобто’ ӈэдакы».
41006016	Ирод тарця лахарю намда, тарем’ ма: « Тикахав мань ӈэвасяламдевэни – Иоанн’ илело”ма ӈэ” нив’!»
41006017	Иродар папанда Филипп’ нем’ – Иродиадам’ неданда мэдась. Тадтикахад ненда табеко’ сер’ Иоаннм’ ня”маванзь ненэцие ӈэдара, тад пуна сярулава мят’ ӈабтада.
41006018	Иоанн Иродан’ манзетвы: « Папанда нем’ неданда мэсь вуни серос”».
41006019	Ӈадьбята Иродиадар Иоаннм’ волтамбаванда нид хадаван’ харвадась, ханзеркарт” мэсь нидась пирас”.
41006020	Ирод Иоаннм’ пилю”ӈадась. Иоанн’ ирт” ӈэда, Нум’ вато’ сер’ илена ненэць’ ӈэвахаданда пыда теневась. Ӈадьбята сяӈадась, тисьдедась. Иоанн’ муӈг” намдорпата ӈод”, ваде”мэхэта инда ядан’ инзелеб”нанда ӈод”, ханяӈы вадида сейханда саць теберцетвы”.
41006021	Ӈоб” та’ ӈэда яля ӈадимя. Ирод соя”ма яляхананда Галилея’ ӈарка ерво, ёнар” сайнорти” ерво, Галилея’ тер” васкуй мал’ мяди”мярманзь ханъяда.
41006022	Тикы мяди”мярма яляхана Иродиада’ не ню то, тара. Тарабцода Ирод’ сеян’, мядондита сеян’ сававна ха”мы”. Параӈода пирибтян’ ма: « Ӈамгэн’ харван, нянд тарцям’ татадм’».
41006023	Тамна тяха’ ватора вахалъй”: « Вадами тарця, ӈамгэм’ хаман’ харван, тарцядар хай”, харвабат параӈода яни пеля ӈэя».
41006024	Иродиада’ не ню хая, небяханда хонарку: « Ӈамгэм’ хандадм’?» Небяда ма: « Хэхэдаӈгода Иоанн’ ӈэва хай”».
41006025	Минханда пыда паромба параӈодан’ хая. Ханорць пэй”: « Хэхэдаӈгода Иоанн’ ӈэвам’ педряв хыдя’ мюня мер’ няни тэврад!»
41006026	Параӈода’ ида ӈули” вома. Ватормы ваданда нид, ӈамдёвы мядондита сякана Иродиада’ не ню’ вадам’ мада нида пирас”.
41006027	Ирод тикарихина Хэхэдаӈгода Иоанн’ ӈэвам’ хосая ераӈгодамда табэда, ӈэдарада. Ераӈгодада сярулава мят’ хая. Иоанн’ ӈэвам’ сапада,
41006028	педряв хыдя’ мюня пирибтян’ ми”ӈада. Пирибтя ӈани’ небяханда ми”ӈада.
41006029	Иоанн’ тохоламбада” тикым’ намд”махадандо’ то”, хальмерамдо’ ханадо’, пэмбад’ мю’ сюрӈадо’. Иисус’ самляӈг ёнарм’ ӈавла”ма
41006030	Ӈэдаравыда Иисус’ хэван’ ма”лы”. Пэрмы серодо’, ненэцие ӈамгэн’ тохола”мидо’ Нянда мал’ ваде”ядо’.
41006031	Ӈока ненэця” турмы”, хан”мы”. Ӈаворкарта таӈгадо’ яӈговы. Ӈадьбята Иисус няндо’ ма: « Хар”на” вэӈго ян’ хэхэва”, тянёмбовна нылэйда”».
41006032	Ӈадьбято’ харто’ яландо’ вэӈго ян’ ӈанута хая”.
41006033	Ӈанута хэвамдо’ ӈани ненэця” манэ”ӈадо’, хибя ӈэвамдо’ хамэдадо’, ханяд-таняд хардо” ӈысыхыт пумнандо’ сюрмба, нерандо’ няна таня’ тэввыд”.
41006034	Иисус ӈанонда мюд ян’ ха”маванда сер’ ӈока ненэцие манэ”ӈа. Пыдо’ танырцяда ху’ мандал’ то”олхаць. Ӈадьбята сиддо’ сялилӈа, ӈокавна тохоламба пяйда.
41006035	Нумда мале пэвсюмя’ няю’ ха”мыць, тохоламбадида Хэвханда тэвхая, ма”: « Тюкохона яда терси, нумда мале пэвсюмя.
41006036	Ненэцие хахаяда ӈысыхы”, хардо” ӈысыхы” ӈэдарана”ма, ӈамандадамдо’ тэмдаванзь хэя”ма».
41006037	Иисус няндо’ ма: « Пыдара” харта” ӈавлэйда”». Тохоламбадида Нянда ма”: « Маня” сидя юр” динарий есяхана няньдамдо’ тэмдаванзь хандава”? Тикаха”на ӈавлаӈгуна”?»
41006038	Иисус сиддо’ хонра: « Няньра” сяӈок? Хаяда”, манэ”ӈара”». Пыдо’ манэ”ӈадо’, Нянда ма”: « Самляӈг няньва”, сидя халява”».
41006039	Тадтикахад Иисус ненэцие мале сян мандал”ӈэ илебей ӈамдэцавэй я’ ни’ ӈабта табэдэйда.
41006040	Ненэця” юр’ мян’, самляӈг юд’ мян’ мандал”ӈэ ӈамдыд”.
41006041	Иисус самляӈг няньм’, сидя халям’ ня”махая, нув’ няю’ саӈомда ила, Нумд’ сава вади хэтахая, няньм’ маляда. Тадтикахад тохоламбадахата ми”яда, ненэцие” помна тярць табэдэйда, сидя халям’ ӈобтарем’ ненэцие” помна тярманзь ми”ӈахаюда.
41006042	Тикахана мэвы ненэця” малебыхындо’ ӈаворӈаць.
41006043	Тиканда хавна хаёвы няньхат, халяхат юкад вата сидя паӈгалмы едм’ пандаць.
41006044	Нянё ӈавормы” хасавари” самляӈг ёнарто’ ӈэвы. Иисус’ ид’ сяр’ нимня ядэро”ма
41006045	Тадтикахад ненэцие ӈэдарамбаваханда Иисус тохоламбадида ӈано’ мю’ тихия, то’ тяханя’ Вифсаидан’ Неранда няна хэсь табэдэйда.
41006046	Сиддо’ ӈэдара”махаданда хой’ ня’ туё”манзь хая.
41006047	Нумда пэвсюмзь ӈанодо’ то’ ерт’ тэвы”. Иисус ӈопойриӈэ я’ ниня хаи.
41006048	Нерандо’ няд миндя мерцям’ пирда”лемба лабитани – пудана ныхыдо’ мэти манэ”ӈа. Ялянда ӈод” тю”у’ пявдавэй’ Иисус то’ и”мана няндо’ хая. Хэробтаван’ харвэйдась.
41006049	То’ и”мана миндям’ ма”нэмандо’ сер’, тикым’ ихиняндо’ тэри ӈамгэӈэ пядо’, тюры”лыд”.
41006050	Сита мал’ ӈокхандо’ манэ”ӈа”, сейдо’ хая”. Иисус минханда вахалъй”: « Сейда” мэйрэйда”! Маньнё”! Сейда” нёя” пин”».
41006051	Тадтикахад Иисус ӈанондо’ мю’ тий”, мерцяда таминда хэ”на. Тохоламбадида тасиримна ёльце пысэйд”.
41006052	Нямэхэна ханзер” нянё ӈокамда”мада, ненэцие ӈавла”мада тохоламбадита ихи” нивы” тэв”. Пыдо’ сёнзьто’ мюй” хонёдадрев’ ӈамгэхэртм’ ни” хамэдамбю”. Генисарет’ яхана хаӈгурти савумда”ма.
41006053	Том’ тяханя’ мада”махадандо’, Генисарет’ я’ варан’ нултадо’.
41006054	Ӈанондо’ мюд ха”ма”махадандо’, тикана мэна ненэця” Иисусм’ минхандо’ тумдадо’.
41006055	Ненэця” ханямна-танямна хардо” хэвхы я”амна хая”. Иисус’ ханяна мэвам’ намда, таня’ хаӈгуртидо’ пэӈ” ниня мине тэволэйдо’.
41006056	Иисус’ ханяри’ тэвбата, хардо” ӈысыхы”на, марка”на, ӈысыхы”на, хаӈгуртидо’ таӈго ян’ тэврасетыдо’. Паныта вакрихи” тебва’ е”эмня Иисусм’ ханзетыдо’. Нянда тебермы ненэця” мал’ савумзеты”.
41007001	Ӈарка ненэцие” ила’ вато 1 Фарисей”, Иерусалимхад товы мале сян Моисей’ Ватом’ теневани” мандал” Иисусан’ то”.
41007002	Пыдо’ тарем’ сырпато’, ханяӈы Иисус’ тохоламбада” ӈудидо’ нёхолцавэйӈэ, нябинзер’ манзь, ӈудидо’ халтавдавэй’ няньм’ ӈаворць пя”.
41007003	Хусувэй иудей’ тэнзм’ мэта’ тотрев’, фарисей” иринато’ ила’ вату нёда, ӈудидо’ сомбовна халтавдавэй’ ӈаворць ни” ӈамдорцету”.
41007004	Пыдо’ тэмдолава яхад то”махадандо’ матувдавэй’ ӈаворць ӈани’ ни” пэр”. Тикы’ хавна тамна ӈока невхы иринато’ табеко” таня”. Хыдидо’, тад ӈани сё ямб идето’ ӈэсяӈо, нярава еддо’, [ ва”авто’ хамэдяро] халтамба пэръядо’.
41007005	Ӈадьбято’ фарисей”, Моисей’ Ватом’ теневана” Иисусм’ хонрамба пя”: « Ӈамгэ Тохоламбадид я’ мидхы иринато’ табеку нидо’ нёда”? Ӈудидо’ халтавдавэй’ ӈаворӈа”нё”».
41007006	Иисус няндо’ ма: « Хэбидя Падаркана Нум’ Вади вадета Исайя пыдара” сидта” то”лаха сиди” няндоти” нямна тид” лаханась: ‹ Тикы ненэця” нянзилихи”на Си”ми ӈарабцу”ӈа”, сейхабидо’ Нядни сюры”.
41007007	Тароси” Няни туё”ӈа”, ӈабцакавандо’ пыдо’ ненэцие” ховы табекохо” ӈани нидо’ тохоламби”›.
41007008	Пыдара” Нум’ табеком’ хаехая, ненэцие” ховы табекоцейха” инзеледа”. [ Сё ямб иде” ӈэсяӈо, хыди халтамбида”ма, тикы” хавна тамна ӈани сертабадара” ӈокава]».
41007009	Иисус тамна тяха’ лахана: « Харта” ховы табекуда” нёдаванда” нид Нум’ табеком’ тарси” мел”мана хаебида”!
41007010	Сяхаӈгав’ Моисей тарем’ маси”: ‹ Нисяхаюд-небяхаюд ӈарабцус”›, няби вадада тарця: ‹ Нисяхаюда-небяхаюда вэва вадахана ховы хабта тара›.
41007011	Пыдара” ха”мандада”, хибя Нисяхаюта-небяхаюта ня’ тарем’ мамб”нанда: ‹ Мань нядни ня”мувндари’ – корван›. ‹ Корван› вада хамэдита тарця: ‹ Нум’ е”эй›.
41007012	Тикы ненэця’ нисяхаюта-небяхаюта е”эмня сава ӈамгэм’ сертавамда мале таб”лара”.
41007013	Пыдара” нёдана табекохо”ната” Нум’ Вадам’ таб”ламбида”. Тикы’ то”лаха вэвако сертабада серла” ӈокава». Ӈамгэ ненэцие нанзхамдамби?
41007014	Иисус тикы вадита пуд ненэцие ӈани’ Нянда ханъяда, тарем’ ма: « Няни инзеледа”, Си”ми хамэдада”.
41007015	Хэвняд турта ӈамгэри-ӈамгэ ненэцянд’ тэвбата, ненэцям’ нанзхамда нида пирас”. Ненэцяцейхад ӈадиберта ӈамгэ” ненэцям’ нанзхамдамбидо’.
41007016	[ Хибя’ хавода таня”, тикы намдорӈая]».
41007017	Иисус ненэцие” мандал’ поӈгад хэ”мяхаданда мят’ тю. Тохоламбадида Ваде”мыта вади” хари” нямна Сита хонрамба пя”.
41007018	Иисус няндо’ ма: « Пыдара” ӈани’ ӈамгэхэртм’ нида” хамэдамбю”? Хэвняд турта ӈамгэри-ӈамгэ ненэцям’ нанзкабтадаӈэ серта нива пир”мам’ нира” хамэдамбю”?
41007019	Хэвняд турта сеян’ вуни тэвор”, нянкон’ нив’ тэвор”. Таняд тарпорӈа». Тарем’ хусувэй ӈавар хабтоӈэ хан”ӈа.
41007020	Тамна тяха’ Пыда ма: « Ненэцяӈгад ӈадиберта ненэцям’ вомдаби.
41007021	Тарем’ таслаб”, ненэця’ сёнзя’ мюд, сейхаданда сямян вэвако и’ ядэрабцо ӈадиберӈа: ӈадъебцо, талейӈэва, хавыдава,
41007022	вэсакохо’-пухуцяха’ ӈобкана мэсь ватом’ мадабава, мародава, вэнзумдава, нельтеӈгова, саева, тидорма, вэва вади мэ”ма, пыхыдм’ ӈарабцу”ма, ханзосява.
41007023	Тикы вэва ӈамгэ” ӈархандо’ ненэцяӈгад ӈадиберта ӈамгэ”, ненэцям’ нанзкабтадаӈэ сертабидо’». Сирофиникия’ не’ пунрёбцо
41007024	Тадхава Иисус Тирм’ нюбета ян’ тэвы”, ӈопой мят’ тю. Пыда харвабцода тарцясь; Пыда тикахана мэвахаданда хибяхарт теневабта нись тара”. Ӈопой, тарем’ ни ерев”.
41007025	Ӈоб” не, Иисус’ товам’ намда, таминда Нянда то, ӈэхэта мо”нэй”. Тикы не’ не нюда ня”маравы ӈэвы.
41007026	Тикы не Сирофиникия’ яхад ӈэда, ӈани я’ тер ӈэвы. Не нюхуданда ӈылекам’ питарма’ е”эмня Иисусм’ хонрамби.
41007027	Иисус нянда ма: « Нюрте”э’ ӈацекы” техэ’ малхандо’ таня ӈаворӈая”. Ӈацекэхэт мармы няньм’ вэнекохо” моёпа вэва».
41007028	Тикы не Иисусан’ тарем’ ма: « Нум’ Ерв, вадавнанд ӈэхэва ӈэ” нив’, ханяӈэхэ”на ӈацекы’ мантэдамбада нянь’ хамболо вэнеко толь’ ӈылад ӈорцетыданё”».
41007029	Иисус нянда ӈани’ ма: « Тарем’ мамб”нанд, не нюмд пэртя ӈылека няданда хая. Мяканд хань”!»
41007030	Не мяканда хая, тарем’ сырпата не нюда ва”ав’ ниня хуркаси” хабцянзи” юседа. Ӈылека ненэся няданда хэвы. Иисус’ хасьда-нянзьдам’ савумда”ма
41007031	Тадтикахад Иисус Тир’ яхад хэ”мяхаданда Сидон’ я’ сер’, Ю” Марадм’ нюбета я’ няюмд Галилея’ тон’ ӈани’ салъй”.
41007032	Таняӈы яхана хасьда-нянзьдам’ Иисусан’ тэвра”. Хаӈгуртам’ савумдаванда е”эмня Ӈудида хаӈгурта ни’ мэванзь Сита хонра”.
41007033	Иисус хасьда-нянзьдам’ ненэцие” поӈгад хэвняку’ ханада. Ӈудита тарк ненэця’ ха’ мю’ паклейда. Тикы’ пуд Ӈудита тарк Нянда икана ябтарахая, хаӈгурта нямюн’ тебребтейда.
41007034	Тадтикахад нув’ няю’ Саӈомда ӈэдара, пэдёмда саӈговоць нэкалкая, вахалъй”: « Еффада». Тикы хамэдита тарця: « Нэд”!»
41007035	Минханда хасьда-нянзьда’ хавода савума”. Варета манзарана нямюда манзада, тадтикахад сававна лаханакурць пэй”.
41007036	Иисусхав’ ватода тарцясь; ненэця” тикы иле”мям’ хибяхартан’ ваде”пато’ нись тара”. Тарем’ ӈэбта ӈод” ханяцей’ ханяримна-таняримна ваде”ӈадо’.
41007037	Пыдо’ тэри пысаӈга”, помнандо’ лаханорӈа”: « Тарси” хусувэй ӈамгэм’ сававна сертаби, хасьди намдортаӈэ сертабида, нянзьди лахананаӈэ сертабида!»
41008001	Тет ёнар” ненэцям’ ӈавла”ма 1 Та’ мальӈгы яляха”на Иисусан’ ӈока ненэця” ӈани’ ма”лыць. Пыдо’ ӈамандадо’ яӈговы. Иисус Тохоламбадида хаӈгая няндо’ ма:
41008002	« Няхар” яля’ ямбан’ ӈаварципой” Нянани мэна” ненэця” сяялы”.
41008003	Ханяӈыдо’ ӈа”и яхат товы”. Ӈавормадавэй’ мякато’ ӈэдараб”нани, сехэрэндо’ мюня выдараӈгу”».
41008004	Тохоламбадида Нянда ма”: « Тюку терсяда яхана хибя ханяд тикы ненэцие ӈавлава’ пирувна таӈок няньм’ хось пирта?»
41008005	Пыда сиддо’ хонра: « Сяӈок няньра”?» Пыдо’ ма”: « Си”ив».
41008006	Тиканда Иисус ненэцие я’ ни’ ӈамда табэдэйда. Тадтикахад си”ив няньм’ ня”махая, Нумд’ сава вади ха”авра”махаданда нянё мардэйда, нянё” ютек Харта тохоламбадахата ми”яда, ненэцяӈг” митерць табэдэйда. Пыдо’ ӈани’ ненэцяӈг” тяръядо’.
41008007	Мале сян халякодо’ ӈани’ танявы. Сава вадам’ Нумд’ ха”аврахая, Иисус ӈобтарем’ митерць табэдэйда.
41008008	Тикандо’ малебыхындо’ ӈаворӈаць, хаёвэхэтато’ си”ив паӈгалмы ед’ тер ӈавар” ютек ма”ла”.
41008009	Ӈокханда тет ёнар’ пир ненэць’ ӈэвы. Тадтикахад Иисус сиддо’ ӈэдара.
41008010	Таминда Харта тохоламбадита ня’ ӈано’ мю’ тияд”, Далмануфа’ я’ няю’ хая”. Фарисей” ненадом’ манэ”ман’ харва”
41008011	Иисусан’ фарисей” то”, Нянанда тасалко пэяд”. Сита хорман’ харвавандо’ нид ненадом’ манэ”лабтавамда хаӈаць.
41008012	Иисус пэдёмда ӈахат нэкалкая, ма: « Тюку ила’ ёльцьӈгы ненэця” ӈамгэ ненадом’ манэ”ман’ харва”? Ненэся ини ядан’ мадм’: тюку ненэцяӈг” ненадо’ хурка ӈэва сяхаӈгарт’ ни ӈадимд”!»
41008013	Сиддо’ хаехая, Иисус ӈани’ ӈанохонда тий”, то’ тяханя’ хая. Фарисей”, Ирод’ тимдеӈгось
41008014	Тохоламбадида ӈаварм’ сода юрвы”. Ӈанондо’ мюня ӈопойри няньм’ нянандо’ содавы”.
41008015	Иисус няндо’ тарем’ табекурӈа: « Сырӈада”, фарисей” тимдеӈгосьхад, Ирод’ тимдеӈгосьхад тосада”».
41008016	Тохоламбадида помнандо’ тасалко, лахана”: « Няньна” яӈгова’ нид тарем’ мандакы».
41008017	Ӈамгэм’ ваде”мамдо’ Иисус ихинянда таслада, хонарку: « Нянянда” яӈговам’ ваде”ӈада”? Ӈамгэхэртм’ тамна нида” мание”, ӈамгэхэртм’ тамна нида” хамэда”? Сёнзьта” мюня сейда” ӈоб’ хоны”?
41008018	Сэвта” таня, ӈамгэхэртм’ нида” мание”, хавота” таня, ӈамгэхэртм’ нида” намдор”? Ӈамгэхэртм’ нида” тене”?
41008019	Самляӈг няньм’ самляӈг ёнар” ненэцянд’ мардамбавани мальӈгана сяӈок паӈгалмы ед’ тер нянё” ютек ма”ласада”?» Пыдо’ Нянда ма”: « Юкад вата сидя».
41008020	Иисус ӈани’ ма: « Си”ив няньхана тет ёнар” ненэцям’ ӈавлавани мальӈгана сяӈок панта паӈгалмы едм’ тердесада”?» Пыдо’ ма” ни”им’: « Си”ив».
41008021	Тамна тяха’ няндо’ ма: « Ханзер” тикамда” тамна нира” хамэдамбю”!» Вифсаидахана сэвсядам’ савумда”ма
41008022	Вифсаидан’ тэввандо’ мальӈгана, ханяӈы ненэця” Иисусан’ сэвсядам’ тэвра”. Ӈудида нинда лабцебтеванда е”эмня Иисусм’ хынумби”.
41008023	Иисус сэвсядам’ ӈудахаданда ня”махая, харад’ хэвня’ ханада. Сэвхата сабцяда, тадтикахад Ӈудида лабцебтехэя сита хонра: « Ӈамгэхэвам’ маниен?»
41008024	Хаӈгурта ӈэвамда илахая ма: « Ненэцие маниедм’, пядарев’ вэӈгалё ядэрӈа”».
41008025	Тиканда Иисус ӈани’ ӈудида сэвхата лабцебтейда. Хаӈгурта савамбовна сылы”, сензумы, хусувэй ӈамгэм’ сававна мание.
41008026	Тадтикахад сита мяканда ӈэдараванда сер’ Иисус тарем’ ма: « Харад’ ӈысывна нён хань”». Петр’ Иисусм’ тумда”ма
41008027	Тиканда Иисус Харта тохоламбадита ня’ Кесария Филипп’ я’ хэвхана ӈэда хардо”мана хая”. Сехэрэвна ядвандо’ сер’ Тохоламбадида хонрамби: « Ненэця” Си”ми хибяӈэ пэрӈа”?»
41008028	Пыдо’ Нянда ма”: « Ханяӈы” Хэхэдаӈгода Иоаннаӈэ пэрӈа”, ӈани ханяӈыдо’ Илияӈэ, тамна ӈани ханяӈыдо’ Нум’ Вади вадети” ӈопойӈэ Сит пэрӈа”».
41008029	Пыда няндо’ ма: « Пыдара” ӈани’ Си”ми хибяӈэ пэрӈада”?» Петр Нянда ма: « Пыдар Христосан».
41008030	Тиканда Иисус хибяхартан’ Сита вадець нись табэда”. Иисус’ мэ”манда маяӈода вадесо”ма
41008031	Тадтикахад Иисус тохоламбадида тарем’ тохоламба пяйда: « Ненэця’ Ню ӈока маям’ хованда, ненэцие” ӈаркта”, ханондани” ӈаркта”, Моисей’ Ватом’ теневана” Сита волтамбаӈгу”. Тадтикахад Сита маядаӈгу”. Пыда ӈани’ няхар” яля’ пирка”на илеӈгу”».
41008032	Иисус тикы’ нямна ӈадя ирт” ма. Петр ӈани’ хэвняку’ Сита хаӈгая, тэдорць пэй”.
41008033	Иисус ӈани’ ёӈгамгая, тохоламбадахата сырць Петрм’ тэдорӈада, тарем’ ма: « Сатана, сэвни тяха’ хань”! Пыдар Нум’ серо” нямна ир ни ядэр”, ненэциели” ила’ нямна ибедорӈан».
41008034	Тадтикахад Иисус ненэцие, Харта тохоламбадида Нянда хаӈгая, ма: « Хибя Пумнани тован’ харва, пыхыдамда юрахая, харта лярць’ пямда мине, Пумнани тоя.
41008035	Хибя харта илалимда ӈэдаван’ харва, тарця ненэць’ иламда ётада. Хибя Мань’ е”эмняни, Маймбабцо Юн’ е”эмня иламда ёта, тикы харта иламда ӈэдаӈгуда.
41008036	Яндир’ ний хусувэй ӈамгэм’ ня”ма”махаданда, харта иламда ё”пата, нянанда тарода таняӈав’?
41008037	Ненэць’ иламда ӈамгэхэна тадаӈгуда?
41008038	Теда’ пунрёсьда, хэбяхасавэй илӈгана, хибя Нядни, Вадахатани сядоларамбабта, Ненэця’ Нюӈэ нюмдебада Нисянда ӈармдёвам’ мэць, хэбидя нув’ юне ядэлани няць, тованда мальӈгана нядандо’ ӈобтарем’ сядоларамбаӈгу».
41009001	Иисус няндо’ ма: « Ненэся нянда” мадм’, тюкохона нуни” поӈгана мэни” ханяӈы” ненэця” Нум’ Параӈода’ Я ӈарка ныхым’ мэць товдавэй’ ни” хаӈгу”». Иисус’ мирбя’ ӈанинесэйво”ма
41009002	Мат” яля’ ваера”махад, Иисус тохоламбадахатата Петрм’, Иаковм’, Иоаннм’ тэра. Тикарида няць пирця хой’ ни’ танэй”. Ӈаво” пирка”на сэвто’ сыртан’ Пыда мирбяда ӈани несэйӈэ хая.
41009003	Ембдярода сырадарев’ ӈули” сэракоӈэ, яберенаӈэ хая”. Сэв” пэсьда”. Я’ сяр’ ниня хибяхарт тикахад ваць тамна сэракоӈэ серта нида пирас”.
41009004	Тикы’ пуд няндо’ Илия, Моисей ӈадимяха’, Иисус’ ня’ помнандо’ лаханакурць пэяд”.
41009005	Петр ӈани’ Иисусан’ ма: « Равви, тюкохона мэвава” маня” нянана” ӈули” сава. Няхар” мятава” сертахава”, ӈопой мя” Пыдар мя”ал ӈэӈгу, нябиюм’ Моисей’ ед’ ӈэӈгу, ӈани ӈопойхав Илия’ мя” ӈэӈгу” нив’».
41009006	Петр няхаюта тотрев’ сейнда хэсь, вадам’ хось я”ма, ӈадьбята тарця вади хэтвы.
41009007	Ӈаво” пирка”на тир ӈадимя, сиддо’ тикы тир тидхананда тонда, тир’ мюд му’ тэбкада: « Тикы Мань сянда Нюми, Муӈганда намдорӈада”».
41009008	Пыдо’ лакри’ сидя хэвувнандо’ сылыд”, Иисус’ хавна хэвханандо’ хибяхартм’ ни” манэс”.
41009009	Хой’ нид ха”мотаб”нандо’, Иисус няндо’ тарем’ табеку: « Ненэця’ Нюӈэ вадета ха”махаданда яӈор’ илелты”, теда’ манэ”мыда” та’ ёльцянд’ хибяхартан’ нёйда” вадес”».
41009010	Пыдо’ Табекохонда намда”, манэ”мыдо’ хибяхартан’ нидо’ вадес”, помнандо’ тарем’ нидо’ хонрамби”: « Ха”махаданда яӈор’ илелты”. Тикы вадита хамэди” ханзер” ӈа?»
41009011	Тадтикахад Иисусм’ хонра”: « Моисей’ Ватом’ теневана” ӈамгэ тарем’ лахана пэрӈа”?: ‹ Христос’ това’ нерня, Илия тобта тара›».
41009012	Пыда няндо’ тарем’ ма: « Ненэся ӈод” тарця, Илия ӈахакуд нерде серо хамэдаванзь тованзь пэрӈа. Тиканда ӈамгэ Хэбидя Падаркана Ненэця’ Ню’ нямна тарем’ пады?: ‹ Ненэця’ Нюӈэ вадета саць маяндорманда, волтамбувнда, вэнзер’ пэрманда›.
41009013	Мань нянда” мадм’, Илия мале тось. Ханзер” Хэбидя Падаркана нямнанда падса, тарем’ сита ненэця” харвабцондо’ сер’ вэнзер’ пэрӈаць». Ня”маравы ӈацекым’ савумда”ма
41009014	Пыдо’ тэвбато’, Иисус’ тохоламбади” няби пеля, ненэцие” мандал’ поӈгана мэвы”. Моисей’ Ватом’ теневана” сиддо’ няць тасалкурӈа”.
41009015	Иисусм’ манэ”мандо’ сер’ ненэця” мал’ пысэйд”. Неранда няд сюрбыд”, Нянда торовата”.
41009016	Иисус тохоламбадида хонрэйда: « Моисей’ Ватом’ теневани” ня’ ӈаво тасламбида”?»
41009017	Ненэцие” мандал’ поӈгад ӈопой хасава вахалъй”: « Сидна” тохоламбадава”, Нянд хасава нюми тэврадм’. Пыда нянзи, ӈылека пявэда.
41009018	Ӈылека нянда тэвбата, нюми ян’ мо”набтасетыда. Нянда варан’ сисю” ӈадимзеты”, тадтикахад тивда сякалкая иро”ласетыда, тад пуна пыхыдада хутерцеты”. Мань тохоламбадид ӈылекам’ нюхудани питармандо’ е”эмня хонрамбинась, пыдо’ питарць я”мадонзь».
41009019	Иисус няндо’ ма: « Нявэй”, пунрёбцора” тянё. Мань тамна пон’ нянанда” мэвандадм’?! Мань тамна пон’ серта” сер’ ӈэӈгудм’? Хаӈгуртара” Няни тэврара”!»
41009020	Хаӈгуртам’ Иисусан’ тэврадо’. Ӈылека Иисусм’ манэ”манда сер’ хасава ӈацекым’ манзабтамба пяда, тикыкое ян’ мо”нэй”, сисю” нянда варан’ ӈадимя”, явна манрырць пэй”.
41009021	Иисус ӈацекы’ нисям’ хонра: « Ӈаха”на тарем’ хэса?» Ӈацекы’ нися ма: « Нюдя ӈэбыхында тарця.
41009022	Сита ӈобкад ӈылека хадаван’ харвасеты, тарць” ямбха”на тун’ моёпасетыдава, ит’ моёпасетыдава. Тяхананд, Пирпат сидни’ сялила”ма, сидни’ няда”ма».
41009023	Иисус нянда вахалъй”: « Пыдар ман: ‹ Пирпат?›, пунрёбцонда таняна’ – я”амнада яӈгу».
41009024	Тикы’ пуд, таминда хасава ӈацекы’ нися [ сэвта хаялцавэй’] тёрей”: « Пунрыдм’! Пунрёбцони тянё ӈэб”, си”ми няда”ма».
41009025	Иисус ненэцие” мандал’ мимам’ манэ”манда сер’ ӈылекан’ табеко пэй”: « Нянзьда-хасьда ӈылека! Мань нянд тарем’ табекудм’, ӈацекэхэд тарпад”, тад нерня’ сян пуня’ нён сал”».
41009026	Ӈылека ӈацекы’ пыхыдм’ сатавна манзабтамба, тёрсавэй’ ӈацекэхэд тарпы”. Тикыкое хабэйдарев’ юседа. Ханяӈы ненэця” яӈгумэӈэ ваде”ӈадо’.
41009027	Иисусхав ӈудахаданда ня”махая, тю”у’ илада, ӈацекы нулъй”.
41009028	Иисус’ мяд’ мю’ мятю”мяхаданда, Тохоламбадида тасиримна Сита хонра”: « Маня” ӈамгэ ӈылекам’ питарць я”масава”?»
41009029	Пыда няндо’ ма: « Тикы’ то”лаха ӈылекахав туё”лись, [ нива ӈавормам мэ”лись] питарпада». Ха”махад яӈор’ илело”ма’ нямна ӈэда сэванда”ма
41009030	30-31 Тадтикахад тикы яхад хэ”мяхадандо’ Галилея’ явна миӈа”. Иисус тохоламбадида тарем’ табэдамбидась: « Ненэця’ Нюӈэ вадетам’ тадри’ вэва ненэцие” ӈудаха” митадо’, тикахад хадаӈгудо’, Пыда яӈгумда, тад пуна няхар” яля’ хэ”мяхад яӈор’ илелты”». Ӈадьбята Иисус тарем’ харвась – ханя’ ми”махаданда хибяхарт теневабта ни тара”.
41009032	Пыда вадида тохоламбадида нидо’ хамэда”, тарси” тикы’ нямна хонра сейдо’ пина”. Хибя ӈарка?
41009033	Пыдо’ Капернауман’ салъяд”. Мякана Иисус сиддо’ хонра: « Ядба”на”, ӈамгэ’ нямна лаханорцада”?»
41009034	Тохоламбадида мунзи”, пыдо’ ядвандо’ сер’ хибяндо’ ӈарка ӈэвам’ тасламбиць.
41009035	Иисус ӈамды”, юкад вата сидя тохоламбадамда Нянда ханъяда, вахалъй”: « Хибя нерденяӈэ хэван’ харва, тикы ӈули” пудана ӈэӈгу, хусувэй ненэця’ манзаранаӈэ тараӈгу».
41009036	Пыда ӈацекым’ ня”ма, поӈгандо’ нултада, ӈацекым’ севолкая няндо’ ма:
41009037	« Хибя тюку’ то”лаха ӈопой ӈацекым’ Мань е”эмняни нянда тэвраӈгу, тикы Си”ми сёнзянда мю’ ня”маӈгу. Си”ми сёнзянда мю’ ня”мавы Си”лими вуни ня”маӈгу” – Мань хавнани Си”ми ӈэдаранам’ ня”маӈгу” нив’». Няна” нятна”
41009038	Иоанн Нянда ма: « Сидна” тохоламбадава”, маня” ӈоб” ненэцям’ манэ”ӈаваць. Пыда Пыдар Нюмд няд”мяць ӈылекы питарпись. Пыда нянана” ниню” ядэр”. Ӈадьбя”на” маня” таб”лаваць».
41009039	Иисус няндо’ ма: « Нёра” таб”ламбю”, хибя Нюмми няд”мяць мутрам’ сертаӈгу, тикы Мань Си”ми тэри вэнзер’ ни вадет”.
41009040	Хибя няна” ни вэнзумдю”, тикы няна” нята.
41009041	Ненэся нянда” мадм’, пыдара” Христосхад переванда” нид, хибя нянда” Мань е”эмняни итамда” тата, тикы ненэць’ ӈуда’ терси” ни хаёд”». Хэбяхан’ ненэцие тэврамбава
41009042	« Хибя пунрёбцода тянё ненэцям’ вэвако серт’ тэвраӈгу, тикы ненэцям’ ӈарка манябэм’ иканда тяха’ сярхая, яв’ ит’ моб” сава.
41009043	Ӈуданд сит хэбяхан’ тэвраб”, ӈудар сапад. Сидя ӈудахана я’ ӈыл’ ӈоб’ тута тун’ тэвванд екававна, та’ екававна вае” ӈудахана иланд’ тэвад”.
41009044	[ Таняна халы ни хаӈг”, ту ни хабтюр”.]
41009045	Ӈэнд сит хэбяхан’ тэврамбаб”, ӈэр сапад. Сидя ӈэмд мэць я’ ӈыл’ тэвванд екававна, та’ екававна вае” ӈэхэна иланд’ тэваб” сава.
41009046	[ Я’ ӈылна халы ни хаӈг”, ту ни хабтюр”.]
41009047	Сэванд сит хэбяхан’ тэврамбаб”, сэвар тюхулт. Сидя сэвмд мэць я’ ӈыл’ тэвванд екававна, та’ екававна вае” сэвм’ мэць Нум’ Параӈода’ Ян’ тэваб” сава.
41009048	Я’ ӈылна халы ни хаӈг”, ту ни хабтюр”.
41009049	Сэротавы хан’ тотрев’ хусувэй хибя тухуна хабтумдавы ӈэӈгу.
41009050	Сэр” – сава ӈамгэ, ӈопой, сэр” ӈавыцябата, ханзер” ӈавыта хамэдаӈгура”? Сэротавэӈэ помнанда” поёда” сава” ӈэя”».
41010001	Тодо’ ян’ хэва’ нямна 1 Таняд хэ”мяхаданда Иисус Иудея’ ян’, Иордан’ яха’ тяханяӈы ё” няю’ нэкалӈада. Пыда Нянда ӈани’ ӈока ненэцие” мандал” миӈаць. Пыда ӈахат Харта серта сер’ сиддо’ тохоламба пя.
41010002	Тадхава Нянда мале сян фарисей то”. Сита хорпа, тарем’ хонарку”: « Хасава немда хаебта серо”ӈа?»
41010003	Иисус няцейндо’ хонарку: « Моисей хасае нянда” ӈамгэм’ табэдамбаса?»
41010004	Пыдо’ ма” ни”им’: « Моисей’ табекохона тодо’ яха” хэсь падарм’ мисо”махад нем’ хае серо”ӈа».
41010005	Иисус пуня’ няндо’ тарем’ ма: « Сейта” вэнзу’ ӈэва’ нид Моисей нянда” тарця табеком’ падвы.
41010006	Ӈабцакаванда ӈули” нюрте”э’, ям’ миделеванда мальӈгана Нум’ хасава’ тэнзӈэ, не’ тэнзӈэ ненэцие сертавы.
41010007	Ӈадьбята ненэць’ небямда-нисямда хае”мяхаданда нехэданда переӈгу.
41010008	Пыди’ ӈопой пыхыдаӈэ хандӈаха’. Ти, пыди’ сидя ненэць’ нихи’ ӈа”, ӈопой ненэцяӈг’.
41010009	Харада тарця, Нум’ ӈобт’ тэвравым’ ненэць’ тодо’ яха” нида мэӈгу”».
41010010	Мякана тохоламбадида тикы’ нямна Сита ӈани’ хонрамби”.
41010011	Иисус няндо’ ма: « Хибя немда хае”мяхаданда ӈани нем’ мэӈгу, тикы ӈахат нехэнда мэ”мы ватомда мадахая, хэбяха серм’ серта.
41010012	Неюм’ хасавамда хае”мяхаданда ӈани хасавахана хэбтя, ӈобтикы тарця хэбяха серм’ серта». Иисус’ ӈацекэхэ” сава вади мэ”ма
41010013	Иисус’ ӈуди” ӈацекэхэто’ тебва’ е”эмня ненэця” ӈацекыдо’ Нянда тэврамбидо’. Тохоламбадида ӈацекы тэволани Нянда нидо’ ӈэдарамбю”.
41010014	Иисус тарця серм’ манэць, нерцилы”, няндо’ ма: « Ӈацекы Няни ӈэдарамбида”, нёйда” марембю”. Нум’ Параӈода’ Я тикы” то”лыхы” е”эмня таня.
41010015	Ненэся нянда” мадм’, хибя ӈацекэдрев’ Нум’ Параӈода’ Я’ таняван’ ни пунраӈгу”, тикы таня’ ни еремд”».
41010016	Ӈацекы севоло”махаданда Ӈудида нимняндо’ мэйда, Нумгад ӈэда сава вади хэта. Пили” илева’ нямна
41010017	Иисус пин’ тарпаванда сер’ неранда няд хибяхав пулыта ни’ мо”нэй”, Сита хонра: « Сава си”ми тохоламбадами, малсяда илм’ ня”амвани е”эмня ӈамгэм’ сертаб”ни сава?»
41010018	Иисус ма” нив’: « Ӈамгэ’ е”эмня Си”ми саваӈэ нюмдебин, Нум’ хавна хибяхарт сава ни ӈа”, ӈопой Нумли сава.
41010019	Табеку теневыд: Нён хавыд”, нён сае”, нён талэр”, нён нельтеӈгур”, ненэцяӈг” нён вэнзумдю”, небяхаюд-нисяхаюд ӈарабцус”».
41010020	Пыда ӈо” Нянда ма: « Си”ми тохоламбадами, тикы вадид ӈацекы ӈэвани мальӈгэхэд мал’ нёдэйн».
41010021	Иисус нянда сылаванда сер’ сялилӈада, манзь ханада: « Ӈопой пуня’ сит пэртар таня, теда’ хань”. Сямян таняна ӈаворид мал’ мирдасан”, недва”мы есяд маӈгбада ненэцяӈг” митеран”, тадтикахад нув’ няна илебцял ӈока ӈэӈгу. Тикы’ пуд Няни ту”, [ лярць’ пям’ илхая] Пумнани ялад”».
41010022	Илебцянда ӈока ӈэва’ нид тарця вади намда тарэнзянда ний пармы”, инда вомзь хэвня’ хая.
41010023	Иисус сидя хэвувнанда саӈомда ӈэдарахая, тохоламбадахата ма: « Нум’ Параӈода’ Ян’ тэвва тэта ненэцяӈга”на саць саӈгово”ӈа!»
41010024	Мэ”мы Вадахата тохоламбадида пысэйд”. Иисус няндо’ вадида яӈор’ хэтыда: « Ӈацекые”, Нум’ Параӈода’ Ян’ тэвва [ тэта ненэцяӈга”на] тарси” саӈгово”ӈанё”.
41010025	Нибя’ паха’ сивня маха ху”ла юно’ пакалмахав тэта ненэця’ Нум’ Параӈода’ Ян’ тэввахад нензел”».
41010026	Пыдо’ тэри пысаӈга”, тадтикахад помнандо’ лаханорӈа”: « Ӈэдавы ненэць’ хибя ӈэӈгобта?»
41010027	Иисус няндо’ сылы”, манзь ханада: « Ненэцяӈга”на пир”ита яӈгу, ӈопой Нумли пир”ӈада. Нум’ хусувэй ӈамгэм’ пир”ӈа».
41010028	Тадхава Петр Нянда вахалъй”: « Тинё”, маня” мал’ ӈаворина” хае, Пумнанд това”нё”!»
41010029	Иисус няндо’ вахалъй”: « Ненэся нянда” мадм’, Мань е”эмняни, Маймбабцо Юн’ е”эмня мята хаевы, нида хаевы, нисямда, небямда хаевы, [ неда], нюда хаевы, ямда хаевы,
41010030	тиканда тюку илӈгананда юр’ ӈэсомана мядо, нядамда, ниси-неби, ӈацекы, ё ня”маӈгу. Тикы’ хавна сита питарпаӈгу”. Вад’ малсяда илм’ ня”маӈгуда.
41010031	Ханяӈэхэв нерденя пудана ӈэӈгу, пудана нердеӈгу». Иисус’ маяндорма’ нямна няхаромдэй мэва’ вадесо”ма
41010032	Иисус тохоламбадита ня’ Иерусалиман’ тэвота, Пыда нерандо’ няна миӈа. Тохоламбадида няркомби”, Пумнанда ядна ненэця” ӈани’ сейдо’ пина”. Юкад вата сидямда Нянда хаӈгая, Пыда ӈани’ ханзер” хадкэвамда вадець пя.
41010033	Иисус ма: « Ти, маня” Иерусалиман’ тэвотава”. Таняна Ненэця’ Нюӈэ нюмдебадам’ ӈарка ханонданаха”, Моисей’ Ватом’ теневанаха” митадо’. Тикы’ пуд пыдо’ хадаванзь таслаӈгудо’, ӈани я’ терха” митадо’.
41010034	Сита письӈэ мэта”, сабцяртадо’, садкосяӈгана садаӈгудо’, тадтикахад маядаӈгудо’. Няхар” яля’ хэ”мяхад, Пыда ха”махаданда ӈани’ илелты”». Иаковха’, Иоаннха’ харвабцо
41010035	Тадтикахад Заведеев’ хасава нюху’ – Иаков няби Иоанн, Иисус’ хэван’ тэвхая, маӈаха’: « Сидна” тохоламбадава”, Нянд хэтувнда вадини’ таня”, вади”ни’ сер’ ӈа”ма».
41010036	Пыда нянди’ ма: « Ӈамгэн’ харвади’? Ӈамгэм’ нянди’ сертаб”ни тара?»
41010037	Пыди’ Нянда маӈаха’: « Сяхаӈгав’ Юнанд ӈарво”махад, Хэвханд ӈамдаханима, ӈопойюми’ вэняӈы Хэвхананд ӈамдёява, нябиюми’ сятаняӈы Хэвхананд ӈамдёява».
41010038	Иисус нянди’ ма: « Ӈамгэм’ хамамди’ харти’ нири’ хамэдамбю”. Мань ӈэрпада хыдяни терм’ ӈэрць пиртари’? Хэхэдаӈговаханани хэхэдаӈго пиртари’?»
41010039	Пыди’ маӈаха’: « Пиртами’». Иисус нянди’ ма: « Мань ӈэрпада хыдяни терм’ ӈэрць пиртари’, хэхэдаӈговаханани хэхэдаӈгодади’.
41010040	Хэвханани ӈамдёвахавари’ – нябинди’ вэняӈы Хэвханани мэва, нябинди’ сятаняӈы Хэвханани мэва Мань нядни ни ӈа”. Таня’ Нум’ таславы ненэця” ӈамдаӈгуд”».
41010041	Ӈани ю” тохоламбадада Иаковаха’, Иоаннха’ вади намд”махадандо’ нянди’ нерцилыд”.
41010042	Иисус сиддо’ Нянда хаӈгая манзь ханада: « Пыдара” теневада”, ӈани я’ тер” ӈарктидо’ нянандо’ ервода”, ерводо’ харто’ харвабцото’ сер’ пэръядо’.
41010043	Пыдара” помнанда” тарцяда” нёда” ӈа”, хибяра” поӈгананда” ӈарка ӈэван’ харваӈгу, тикара” манзарана ӈэӈгу,
41010044	хибяра” поӈгаданда” нерденяӈэ ӈэван’ харва, тикара” хусувэнда” хабиӈэ тараӈгу.
41010045	Ӈабцакаванда Ненэця’ Нюӈэ нюмдебада манзаранадамда хованзь товы ни ӈа”, Харта пыхыдамда манзаранаӈэ ми”манзь товы. Харта иламда ненэцие ӈэдава’ е”эмня ваторць товы». Сэвсяда Вартимеям’ савумда”ма
41010046	Тадтикахад пыдо’ Иерихонан’ тэвыд”. Иисус тохоламбадита хавна ӈани ӈока ненэцие няць Иерихонхад манзадаванда мальӈгана, сехэры’ хэвхана Тимей’ хасава ню – сэвсяда маӈгбадакое Вартимей ӈамдёвы.
41010047	Хэвувнанда миндя Назарет’ тер Иисус ӈэвам’ намда, пыда тёрей”: « Давид’ Ню, Иисус, си”ми сялил”!»
41010048	Нива тюры”манда е”эмня ӈока ненэць’ сита тэдорпавы”, пуня’ пэрмы”. Вартимеяхавар тамна ханяцей’ ӈаркавна тюрыць пэй”: « Давид’ Ню, си”ми сялил”!»
41010049	Иисус нулкая, вахалъй”: « Хаӈара”!» Пыдо’ сэвсядам’ ханзь ма”: « Сеяр нёя пин”, юркад”, Пыда сит хаӈа».
41010050	Вартимей пиняӈы ембдярта екахая, санэй”, Иисусан’ сюрмба хая.
41010051	Иисус сита хонра: « Ӈамгэм’ сертаб”ни нянд сава? Ӈамгэн’ харван?» Сэвсяда вахалъй”: « Си”ми тохоламбадами, сэвха”нани сырман’ харвадм’».
41010052	Тадтикахад Иисус нянда ма: « Хань”, харт пунрёбцор сит ӈэда». Таминда сэвсяданд сэвда савумы”. Тикы’ пуд Иисус’ пумна сехэрэвна ялъй”.
41011001	Иисус’ Иерусалиман’ тэв”ма 1 Пыдо’ Иерусалиман’ – Виффагия’, Вифания’ хэван’ тэвыд”, Елеон’ хой’ хэван’ тэвхава, Иисус сидя тохоламбадахаюда ӈэвпа нянди’ тарем’ ма:
41011002	« Ирт” ӈэда ӈысын’ хаяди’, таняна ӈоб’ мэ”мадавэй сярда ха ямб намна юном’ хоӈгуди’. Сярда инямда ека”махаданди’ тэврари’.
41011003	Хибяри сидди’ хонрамбаӈгу: ‹ Ӈамгэ юном’ пэрӈари’?› Пыдари’ тарем’ манъиди’: ‹ Пыда Нум’ Ервахана тара, таняд таминда пырдари’ тюкон’ ӈэдараӈгуда›».
41011004	Пыди’ хаяха’, таняна пихиня харад’ маркад сярда ха ямб юно’ намнам’ хоӈаха’, инямда екади’.
41011005	Таняна нуна ненэцие” ханяӈыдо’ сидди’ хонрамби”: « Ханзер” ӈади’? Ӈамгэ ха ямб намна юном’ ӈэдабири’?»
41011006	Пыди’ Иисус’ неры табэдавы вади хэтӈаха’, тиканда ненэця” сидди’ ӈэдара”.
41011007	Ха ямб намна юном’ Иисусан’ тэвради’, юно’ маха’ ни’ паныди’ лехэбтаӈаха’. Иисус юно’ ни’ ӈамды”.
41011008	Ӈока ненэць’ сехэры’ ни’ паныдо’ лехэбтамби”, ханяӈыдо’ лата яхад матормы пи” тарк лехэбтамби”.
41011009	Нерня миндя”, пуда миндя” тюры”ӈа”: « Осанна! Вад’ тованда ялэд Нум’ Ерв’ нюв’ ед’ сава” ӈэя”.
41011010	Вад’ тованда маня” ирина”на” – Давид параӈода’ я сенз ӈэя! Тю”уй нумгана иленёв”! Осанна!»
41011011	Иисус Иерусалим’ март’ тэвы”. Хэбидя Хардан’ тю. Хусувэй ӈамгэм’ манэсо”махаданда, пэвсюмзь юкад вата сидямда няць Вифания’ ӈысын’ хая. Иисус’ смоковницам’ нюбета ӈодя’ пям’ мэта”ма
41011012	Нябимдей яляхана Вифания’ ӈысыхыд тарп”махадандо’ Иисус ӈаворман’ харбилы”.
41011013	Ядванда сер’ ӈахат ӈарханда вэбаха”на синдёда смоковницам’ нюбета ӈодя’ пям’ манэ”ӈа. Ӈамгэм’ ховандадрев’ таня’ хая, вэби” хавна ӈамгэхэртм’ ни ху”. Тад ӈо” ӈоди ма”ламбава’ ёльць’ вуни ӈа”.
41011014	Тадтикахад Иисус пян’ вахалъй”: « Тад нерня’ хибяхарт няданд ӈодям’ нёя ӈав”». Тикы вадида тохоламбадита хаха” тэвыд”. Хэбидя Хардахад мартик питро”ма
41011015	Пыдо’ Иерусалиман’ тэв”махадандо’, Иисус Хэбидя Хардан’ тю, таняна ӈавори мирдапади, тэмдорти питарпа пяйда. Есь тадабади” толь, голубьм’ нюбета нув’ сармик мирдапади” ӈамдёрцие няби’ ня’ ярэйда.
41011016	Хэбидя Хардавна ӈамгэдикы ӈавори ханабади таб”ламбида.
41011017	Нид лахана тохоламбида: « Тарем’ ни паду”?: Мя”ми хусувэй ненэця’ тэнз” туёць мядм’ ни” нюбес”? Пыдара” мя”ми мартик” мэсьӈэ мэ”ӈара”».
41011018	Тикы Вадида ӈарка ханондана”, Моисей’ Ватом’ теневана” намдыдо”. Пыдо’ Сита ханзер” хадавандо’ нямна ибедо’ ядэлыд”. Ӈопой, ӈока ненэць’ Иисус’ тохолиркат пысаӈгаць. Тикахад мэсь сейдо’ пинаць.
41011019	Пэвсюмзь Иисус тохоламбадита ня’ маркад хэвня’ нэкалӈадо’. Пя’ сэбэй”ма
41011020	Хубтакохона неры пя’ хэвувна ядвандо’ сер’ саӈудо’ таня’ ха”мыд” – пя’ ванота ӈэсонд’ сэбэймы.
41011021	Петр тикы неры хэвы серм’ тензибтеванда сер’ Иисусан’ вахалъй”: « Равви, сыркар”! Мэтавы пяр сэбэймы».
41011022	Иисус няндо’ вахалъй”: « Нумд’ пунрёбцора” ӈарка ӈэя.
41011023	Ненэся нянда” мадм’. Хибя тайкуй пэн’ тарем’ мамбта: ‹ Санад”, ямд’ ха”мад”›, инда ядан’ харта вадахата пунрёбта, вадита сер’ ӈэӈгу.
41011024	Ӈадьбя”ни нянда” мадм’, пунрё туё”пата”, хынумда хандида” мал’ ня”маӈгуда”.
41011025	Туёць нубта”, няхатата” ненбата”, нита” вэва ӈэвам’ юрара”, тиканда нумгана илена Нисяра” ӈобтарем’ вэва ӈэбида” юраӈгуда, хэбяхыда” ха”авраӈгуда.
41011026	[ Сейнда” мюня вэвам’ минарпата” тикахана нумгана илена Нисяра” ӈобтарем’ вэва ӈэбида” нида юраӈгу”».] Ӈарка ханондани” Иисус’ ӈардабцо’ нямна хонарко”ма
41011027	Иерусалим’ март’ ӈани’ тэвыд”. Иисус Хэбидя Харад’ ядувна ядэро”маханда Нянда ӈарка ханондана”, Моисей’ Ватом’ теневана”, ненэцие” ӈаркта” то”.
41011028	Нянда тарем’ ма”: « Пыдар ӈамгэ ватовна тарця серо сертабид? Хибя тарця серо сертаба Нянд ӈардабцом’ таса?»
41011029	Иисус няндо’ ма: « Мань ӈо” сидда” ӈани’ хонраван’ харвадм’, Няни хэтара”; тиканда Мань ӈо” ӈамгэ ӈардабцом’ мэць тарцям’ сертавам’ нянда” хэтаӈгув.
41011030	Няни хэтара”, Иоанн’ хэхэдаӈгова нумгад ӈэса? Нибтя ненэцяӈгат ӈэвэкы?»
41011031	Пыдо’ помнандо’ тарем’ тасалкурць пэяд”: « Мамб”нана”: ‹ Нумгад ӈа›, Пыда нив’ манд”: ‹ Тиканда пыдара” ӈамгэ нянда нисьда” пунра”?›
41011032	Нябинзер’ мамб”: ‹ Ненэцяӈгат ӈась...›». Ненэця” Иоаннм’ ненэся ӈо” Нум’ Вади вадетаӈэ пэрӈадо’. Ӈадьбято’ пыдо’ ненэцяӈг” сейдо’ пина”.
41011033	Пыдо’ тасалко”махадандо’ Иисусан’ ма”: « Маня” ехэрава”». Тадтикахад Иисус няндо’ ма: « Мань ӈо” ӈамгэ ӈардабцом’ мэць тарця серо сертавам’ нянда” нив вадет”».
41012001	Виноградм’ нюбета ӈодя’ пям’ вадабада’ нямна ӈэда лахарё 1 Иисус таняна мэна Сита вомдартамбадаха” хара явна ӈэда лахарём’ вадець пя: « Ӈопой ненэць’ виноградм’ нюбета ӈока ӈодя’ пям’ ӈабта, сидя хэвхэмда тавдада. Ӈоди няялпаванда е”эмня ваӈгм’ сабка. Пирцярка ени” харадм’ ми. Тадтикахад пи вадабадаха” тикы ям’ недбявна лакамбой’ мисо”махаданда ӈани несэй ян’ хая.
41012002	Ӈоди ма”ламбава’ ёльць’ тось, виноград’ пи” ерв недбяӈэ ӈоди” пел ня”маванда е”эмня хабимда пи вадабадаха” ӈэдарада.
41012003	Виноград’ пи пэртя” хабим’ ня”мадо’, ладорӈадо’, пуня’ ӈамгэхэртаси” ӈэдарадо’.
41012004	Тикы’ пуд няндо’ нябимдей хабим’ ӈэдара, хабинда ӈэвам’ лекабтадо’, тадтикахад хурка сяцяламдехэя пуня’ ӈэдарадо’.
41012005	Виноград ӈоди” пи” ерв ӈани ӈопой хабим’ няндо’ ӈэдара. Тикым’ хададо’. Тикы’ пуд тамна ӈока хабим’ ӈэдара, ханяӈыдо’ ладорпавыдо’, ӈани ханяӈыдо’ хадабавыдо’.
41012006	Ӈани ӈэдараванданда яӈго, пили” пуда яланда ӈопой мэнена нюмда няндо’ ӈэдара. Нид ӈэвпаванда сер’ ида тарем’ ядэрӈа: ‹ Нюхувахани маси” сядолараӈгуд”›.
41012007	Виноград ӈоди” пи пэртяхав” помнандо’ тарем’ лахана”: ‹ Тюкохов яна” ерв’ ню! Хадахава”, нянда тэвувнда илебц’ е”эйда няна” ха”маӈгуд”›.
41012008	Ня”ма”махадандо’, хададо’, виноград пи” вадюлавахад хэвня’ модо’.
41012009	Виноград’ пи” ерв ханзер” ӈэӈгу? Нив’ тут”, тадтикахад ӈоди” пи пэрти хада нидав’ таслаӈгу”? Виноград’ пи” вадюлава ямда ӈани ненэцяӈг” митада.
41012010	Пыдара” Хэбидя Падаркана ӈэда вади нисьда” толабю”?: ‹ Миртя” хэвня’ мовы пэ, харад’ мэйра”ма пэӈэ хая.
41012011	Тикы Нум’ Ерв сертавы, маня” сэвха”нана” манэ”мы сер”, мутра сер”!›»
41012012	Иисус’ ваде”мы лахарё пыдо’ нямнандо’ ӈэвам’ хамэда, Сита ня”маван’ харваць. Тикахад ненэцяӈг” сейто’ пинва’ нид Няданда хэвняку’ хая”.Ӈэва’ мирм’ салдамбава’ нямна
41012013	Иисусм’ вомдартамбада” фарисейхат, Ирод’ няти” поӈгад мале сян ненэцям’ Иисусм’ вадаха”на ня”маванзь Нянда ӈэдара”.
41012014	Пыдо’ Нянда то”, ма” ни”им’: « Сидна” тохоламбадава”, маня” тенева, Пыдар тидпой” ӈэда ненэцянд, хибяхартан’ нин нялытор”, ненэця’ ся”лин’ нин сыр”. Ненэсявна хамэдамбава’ пирувна Нум’ табекон’ ненэцие тохоламбин. Хэтхарт, ханзер” Нум’ ватовна иле тара? Рим’ параӈодан’ ӈэва’ мирм’ салдамба тараӈав’, нив’?»
41012015	Иисус хэд” ибето’ ӈудо’ хамэда, няндо’ ма: « Ӈамгэ Си”ми хорпида”? Няни динарийм’ тэврада”. Мань манэтав».
41012016	Пыдо’ есям’ тэвра”. Тикы’ пуд Пыда няндо’ ма: « Тюкохона ӈэда хибя’ сидяӈг, хибя’ нюм’ пады?» Пыдо’ ма”: « Параӈода’».
41012017	Иисус няндо’ пырдари’ вахалъй”: « Параӈода’ ӈамгэм’ Параӈодан’ ми”ӈара”, Нум’ е”эйм’ Нумд’ ми”ӈара”». Пыдо’ Нянда тэри пысэйд”. Яӈгумы ненэця’ яӈор’ илело”ма’ нямна
41012018	Тад тикы’ пуд, Иисусан’ саддукеи” то”, пыдо’ яӈор’ ненэця’ илелман’ ни” пунрю”. Сита хонра”:
41012019	« Сидна” тохоламбадава”, Моисей’ падаркана е”эмняна” тарем’ падысь. Хибя’ хасава няда хаӈгу, неда нюси” хаёда, пыда нянда нем’ неданда мэбта тара, яӈгумы нянда е”эйӈэ нюм’ хобта тара.
41012020	Сяхаӈгав’ си”ив некас илевы”: нюртейдо’ нем’ мэ”махаданда хурка нюси” ха;
41012021	немда нябимдей няда мэда, тикы ӈани’ нюсипой” ха, няхаромдэдо’ ӈани’ тарця.
41012022	Тарем’ си”ив некас мал’ нюси” ха”. Та’ ёльцьӈгана не ӈани’ ха.
41012023	Тиканда Нум’ ненэцие илебтеванда ёльцьӈгана, тикы не ханяӈэндо’ не ӈэӈгу? Си”ивандо’ неси”».
41012024	Иисус няндо’ ма: « Хэбидя Падарм’ ехэра, Нум’ ныхыхыд ерме, тикы иле”мян’ нельтерейда”.
41012025	Ненэця” яӈгуво”махадандо’ яӈор’ илел”пато’, ни” нелеӈгаӈгу”, ни” хаюпаӈгу”, пыдо’ нумгана илена нув’ юне ядэлани” то”лахаӈэ ханда”.
41012026	Моисей’ падаркана хавы ненэцие” илело”мам’ нисяра” толабю”? Ханзер” лэёмбада пи” мандалкад Нум’ нянда лаханаса? Нум’ Моисеян’ тарем’ мась: ‹ Мань Авраам’ Нумдм’, Исаак’ Нумдм’, Иаков’ Нумдм’›.
41012027	Нум’ хабэй ненэцие” Хэхэ ни ӈа”, иленя ненэцие” Хэхэ. Пыдара” сацьри нельтерейда”». Сямянхат ӈарка табеко
41012028	Ӈопой Моисей’ Ватом’ теневана лахарёхото’ инзеле. Иисус’ явнанда няхата тасалковам’ намда, пыда Хэвханда то, хонрада: « Сямянхат нюрте”э табеко хурка?»
41012029	Иисус нянда ма: « Сямянхат нюрте”э табеко тарця: ‹ Израиль, инзеле”! Нум’ Ерв Нумма” яланда ӈопой ӈобнзер’ Нум’ Ервава”.
41012030	Нум’ Ерв Нумл сеянд ядан’ мэнед, сёнзянд ёрад’ ӈэсонд’ мэнед, инд ядан’ мэнед, ныхынд ӈардан’ мэнед›.
41012031	Нябимдейюм’ тарця: ‹ Хахаяда нямд харт пыхыданд пирувна мэнед›: тикахад ӈарка ӈани табеко яӈгу».
41012032	Моисей’ Ватом’ теневана Иисусан’ ма: « Сидна” тохоламбадава”, савов”, ненэсям’ хэтан. Нум’ ӈопой, Пыда хавнанда хибяхарт яӈгу.
41012033	Сёнзя’ ӈардан’ Сита мэнева, и’ ядан’, ныхы’ ядан’ Сита мэнева, тикы яхад хахаяда ням’ хари” пирувна мэнева – тикы сидя табеко хусувэй ту’ ханхад, тэри ханхад ӈаркаха’».
41012034	Иисус Нянда иӈудоць лахананам’ мание, ма: « Пыдар Нум’ Параӈода’ Яхад ӈаха”на нин мы”». Тад тикы’ пуд хибяхарт Сита хонрамба нись хокабтамбю”. Христос’ нямна хонарко”ма
41012035	Иисус Хэбидя Хардахана тохоламбаванда мальӈгана тарем’ лахана: « Ханзер” Моисей’ Ватом’ теневана” манзеты”?: ‹ Христос Давид’ хасава ню›.
41012036	Харта Давид Хэбидя Индадм’ няд”мяць мась: ‹ Нум’ Ерв Нум’ Ервахани маси”: Пыдар Саюд Ӈэт хэван’ пулыто’ ни’ Нултавани ӈэсонд’ вэняӈы Ӈудани няюна ӈамдю”›.
41012037	Харта Давид ӈо” Сита Нум’ Ерваӈэ нюмде. Ханзер” Пыда Давид’ ню ӈэӈгу?» Ӈока ненэць’ Иисусан’ маймба инзелець.
41012038	Иисус ненэцие тохоламба ма: « Моисей’ Ватом’ теневанаха” тосаркада”, пыдо’ ямб паным’ мэць ядэрмам’ харвобта”, ӈавори мирдапава лата яхана ненэцие” няндо’ тороватвадо’ ихиняндо’ саць сава.
41012039	Ма”люӈгалава мяка”на, хэбидя яляха”на пыдо’ толь’ тяхана сямян сава яхана ӈамдёван’ харва”.
41012040	Пыдо’ сэра не” ӈавори марпи”, тад пуна ненэцие” сяка”на сиддо’ маниевандо’ е”эмня ёльце пон’ туё”ӈа”. Нум’ сиддо’ тамна ӈаркавна танараӈгу». Сэра не’ хан
41012041	Иисус есь” ларас’ ирт” ӈамдахая, ханзер” ненэцие” есьдо’ ларас’ мю’ пэрмамдо’ мание. Ӈока тэта ненэць’ ӈока есям’ мо”.
41012042	Тад пуна ӈоб” маӈгбада сэра не то. Пыда сидя нярава есям’ мо. Тикы ӈули” тянё еся ӈэвы.
41012043	Иисус тохоламбадида Хэвханда ханзь ма: « Тидпой” нянда” мадм’, тюку маӈгбада сэра не сямян ненэцяӈгад ӈока есям’ мо.
41012044	Есь” ларас’ мю’ есям’ моёпавы ненэця” вата есь моёпиць. Пыда сямянхат маӈгбадакоеӈэ, вад’ нерняӈы иланда есям’ мал’ тикан’ мэда».
41013001	Иерусалим’ Хэбидя Харад’ тахарава’ нямна нерданда ваде”мы вада 1 Иисус’ Хэбидя Хардахад тарп”махаданда ӈопой тохоламбадада Нянда ма: « Сидна” тохоламбадава”, манэкарт, хуркари пэ”, хуркари харад”!»
41013002	Иисус нянда вахалъй”: « Тюку ӈарка хардаха” сырӈан? Вад’ тюкохона пэ’ ниня ӈобкарт пэ ни хаёд”. Хусувэй ӈамгэ мал’ тахараӈгу». Маяӈо” нямна
41013003	Иисус Елеон’ хой’ ниня ӈамды. Е”нянда Хэбидя Харад ну. Петр, Иаков, Иоанн, тад ӈани ӈопой Андрей ненэцяӈгат ерме Сита хонра”:
41013004	« Хэтхарт, тарця ил’ сяха’ тута? Тарця ӈамгэ’ хадкэва’ ёльцянда сяха’ товам’ маня” ханзер” хамэдаӈгува”? Ненадода ӈамгэ?»
41013005	Иисус няндо’ вадамда нэкалӈа: « Тосаркада”, сидда” сиякан’ нёя тэвра”.
41013006	Хуркари” Мань Нюмми мэць турта”, тарем’ лаханорта”: ‹ Теда’ тюку тона мань!› Тикы вадан’ ӈока ненэць’ нельтереӈгу”.
41013007	Хахаяда яхана, хубта яхана сайнорти намдабата”, сейда” нёя” пин”. Тарць” сер” харто’ таняӈгу”. Тарць” серо” таняб” ӈод” тамна ёльцянда ни тов”.
41013008	Ненэцие” тэнз” ӈани ненэцие” тэнзха”на сайнорта”, параӈода’ ё” тер” ӈани параӈода’ ё” терха”на хавыдаӈгу”, ханяна-таняна я манзадаӈгу. Мале сян яхана сэрад тута. Тикахабида едя’ ниня мэна не’ нюртей тебвы не’ едяраха”».
41013009	« Пыдхавара” ӈоб’ хамэдыда”. Сидда” судеӈголава мяк” тэврамбаӈгу”, ма”люӈгалава мякана сидда” ладорпаӈгу”. Мань е”эмняни, ӈамгэ хадкэвы ваде”манзь параӈоди”, ерво” сяк” сидда” нултамбаӈгу”.
41013010	Ёльцянда тэвва’ нерня, хусувэй я’ тер Маймбабцо Юнм’ намдабата тара.
41013011	Сидда” ня”махая судан’ ханабато’, ӈахакуд ӈаво ваде”манда” нямна сейда” нёя” няркан”. Ёльцянда тоб” тарана вада” харто’ няӈганда” тута”. Вадета вадида” пыдара” вадида” ни” ӈа”, Хэбидя Индкад ӈэӈгу”.
41013012	Некаюм’ папамда хадаванзь мита, ню’ нися харта нюмда хадаванзь мита, ӈацекы” небяхато’-нисяхато’ я”авлаӈгу”, тикы’ пуд хадаванзь митыдо’.
41013013	Мань е”эмняни хусувэй ненэць’ сидда” сэхэдаӈгу. Ханяӈэра” ёльцянда това’ ӈэсонд’ ни ладод”, тикара” ӈэдавы ӈэӈгу». Сямянхат ӈарка мая’
41013014	« Ханяна ям’ вомдамбада, нанзкабтада ӈамгэри манэ”пата”, таняна тарця ӈамгэри’ таня ниб”нанда серос”, – тюку вади толабада хамэдамда, – та’ ёльцьӈгана Иудея’ яхана иленя” хоян’ хуныдамд”.
41013015	Хибяхав харад’ махалэй’ ниня мэб”нанда, таси’ нёямд” ха”ам”, ӈамгэридамда ханаванзь мят’ нёя тю”.
41013016	Нянь’ ӈуво” вадюлавахана мэна панэдамда ханаванзь мят’ нёямд” сал”.
41013017	Тикы яляха”на саӈговота не”, ӈаволкода не” саць маяндорта”.
41013018	Хынумдада”! Сыра’ ёльцьӈгана тарця хадкэна яӈгоя.
41013019	Тикы яляха”на тарця мая’ таняӈгу. Тарця мая’ Нум’ ям’ миделеванда мальӈгэхэд тев’ ӈэсонд’ сяхаӈгарт’ яӈгусь. Сяхаӈгарт’ яӈгода.
41013020	Та’ мальӈгана Нум’ Ерв тикы ялэ хэбимдевы нибта ӈа”, ӈобкарт ӈэдаванда ненэць’ яӈгодась. Тэравыта е”эмня тикы ялэ хэбимдевыда.
41013021	Та’ ёльцьӈгана хибяри’ нянда” мамб”: ‹ Ти, Христос тюкохона мэ›, нябинзер’ мамбта: ‹ Ти, Пыда тайна мэ› – тикан’ нёда” пунрю”.
41013022	Тад ӈо” хуркари сияк христос”, сияк Нум’ Вади вадета” ӈадимда”. Тарем’ хэбтя, Нум’ тэравы ненэцие нельтембаванзь хуркари ненадо, и’ хэбиле”мя серо манэ”лабтамбаӈгу”
41013023	Ӈадьбята пыдара” тосаркада”! Тикы’ нямна Мань мале ӈахакуд нянда” вадини мал’ хэтын». Иисус’ яӈор’ това’ нямна
41013024	« Тикы яляха”на, тикы мая’ пуд, хаер” сиднолты”, иры ялясяӈгу,
41013025	нумгад нумгы” мантэӈгуд”, нув’ нярахана таняна ныхы” манзадаӈгу”.
41013026	Тадтикахад Ненэця’ Ню’ ӈарка ныхым’ мэць, ӈарка ӈардабцом’ мэць, тирхана ӈэдалё товамда манэтадо’.
41013027	Тет я’ панхад – я’ малхад, нув’ пан’ ӈэсонд’ Нум’ тэравы ненэциеда ма”лаванзь нув’ юне ядэлани ӈэдараӈгу». Смоковница пя’ нямна ӈэда лахарё
41013028	« Пыдара” смоковница пян’ сырӈада”, лахарё’ хари хамэдэйда”: Пя’ мал’ нюламб”, вэбита сибдёб”, теневабта” сава, тадри’ танда хахаялма.
41013029	Тюкохона ӈобтарем’ тарця: хусувэй тарця хадкэвам’ манэ”пата”, теневада”: Пыда хахаи, нё’ си’ хэвхана мэ!
41013030	Ненэся нянда” мадм’: тарця сер” теда’ миндя ила’ сусавдавэй’ мале хадкэӈгу”.
41013031	Нумг’-яха’ сэяӈгуху’, Мань вадахабини сяхаӈгарт’ ни” сэяӈгу”». Ненэця’ Ню’ сяха’ товахад ермева
41013032	« Тикы яляхад, тикы часхад хибяхарт ехэра, нумгана иленя нув’ юне ядэлана” ярме”ма, Нюда ехэрава, ӈопой Нисярида тенева.
41013033	Сырӈада”, нёда” хоню”, [ туё”ӈада”]; сяха’ тарця’ хадкэвахад пыдара” ехэрада”.
41013034	Тикы тарця’ то”лаха ӈэӈгу. Мяд’ ерв хубта яха” ёндорць хэванда сер’ хабида мята ерв”ӈэ хаейда, хусувэхэндо’ манзаи ми”ӈа, мята ерембада еням’ нись хоню” табэдада.
41013035	Пыдара” ӈо” нёда” хоню”. Сяха’ мята” ерв’ товахад ехэрада”нё”. Харвобта пэвсюмя’ няна тутнакы, пи’ сава ерня’ тутнакы? Тикахавахад харад’ хоркы’ тёрева’ ёльцьӈгана тутнакы, харвобта ӈули” хубтахана тутнакы?
41013036	Мята” ерв лакри’ тованда ёльцьӈгана хонёдаханда” сидда” нёя ху”.
41013037	Мань нянда” вадета вадини, хибярин’ хэтыбин: нёда” хоню”!»
41014001	Иисусм’ хадаванзь тасла”ма 1 Сидя яля’ ёльцьӈгана Пасхаха’, тимд”масяда нянь’ хэбидя яляха’ тутӈаха’. Ӈарка ханондана”, Моисей’ Ватом’ теневана” Иисусм’ маядаванзь хэд”мана ня”маван’ харвадо’.
41014002	Пыдо’ ма” ни”им’: « Ненэцие” нерцилавоӈгад, ӈопой, хэбидя яляхана хада ни тара”». Иисусм’ мирета, ё”йда юркана масро”ма
41014003	Ӈобӈгуна, Иисус Вифания’ ӈысыхына иленя, ниня тораӈгана мерёхона хаӈгурмы Симон’ мякана мэвы. Ӈаворманда ёльцьӈгана, ӈопой не мирета хыдя’ мюня ё”йда, саць мирета нардам’ нюбета тэбъяна юрм’ минре мятю. Тикы’ пуд хыдямда тахабтахая ё”йда юрта Иисус’ ӈэва’ ни’ вабтада.
41014004	Ханяӈы мядонда” помнандо’ нерцирць лахана”: « Тарем’ мирета юрм’ садпава ӈамгэ тарода таня?
41014005	Тикы ё”йда юрм’ няхар” юр” ненэй есяхад ватавна мирдапа саванё”. Недва”мы есь маӈгбадаха” мип” саванё”». Тарем’ нем’ тэдорпидо’.
41014006	Иисусхав няндо’ ма: « Нем’ ӈэвадалара”! Ӈамгэ нянанда таркуда”? Пыда Мань е”эмняни сава серм’ серта!
41014007	Маӈгбада ненэця” хусувэхэд нянанда” мэӈгу”, харвабцонда” таняб”, пыдара” хусувэхэд нядаба пиртыда”. Ӈари” Маньзяван нянанда” ӈоб’ вунидм’ мэӈгу”.
41014008	Пыдхавада пирувнанда серта серта” нидав’, ӈахакуд Ӈаями сюрма’ нерня масарӈада.
41014009	Ненэся нянда” мадм’, Я’ тиӈгэхэна ханяримна Маймбабцо Юнм’ ненэцяӈг” тэвва’ ёльцьӈгана тюку нем’ тензибтехэя, сертаӈгу”мида вадетыдо’». Иуда’ Иисусм’ саюху” тада”ма
41014010	Кариот’ тер – Иуда Иисус’ юкад вата сидя тохоламбадита ӈопойдо’ ӈэвы. Пыда ӈарка ханонданаха” Иисусм’ тадаванзь хая.
41014011	Пыдо’ Иуда’ вади намда, саць майвандо’ нид нянда ненэй есь ми”манзь ватораць. Пыда ӈо” Иисусм’ тадава’ е”эмня сава ёльцярим’ пюрӈа. Иисус’ тохоламбадита ня’ Пасха’ ӈаварм’ ӈаворо”ма
41014012	Тимд”масяда Нянь’ хэбидя яля’ нюртей яляхана – Пасха’ ед’ ӈэда хум’ хадава яляхана, Иисус’ тохоламбадида Сита хонра”: « Пыдар ханяна Пасха’ ед’ ӈэда хум’ ӈаман’ харвар? Маня” хандава”, ӈахакуд хамэдаӈгува”».
41014013	Тадтикахад сидя тохоламбадамда ӈэдарахая, ма” нив’: « Март’ хаяди’, неранди’ няна ид’ ӈэсям’ минрена ненэцям’ хоӈгуди’, пумнанда хаяди’.
41014014	Ханя’ мятюӈгу, тикы мяд’ ерван’ мади’: ‹ Сидна” тохоламбадава” тарем’ хонаркусь: Тохоламбади”ни ня’ Пасха’ ӈаварм’ ханяӈы лабэкана ӈавортава”?›
41014015	Тикы’ пуд мяд’ ерв тю”уна ӈэда ӈахакуд хэбидя яля’ ед’ хамэдёда ӈарка”я лабэсм’ манэ”лабтаӈгу. Таняна маня” е”эмняна” Пасха’ ӈаварм’ хамэдада”».
41014016	Тохоламбадида хая”. Март’ тэв”махадандо’ Пыда ваданда сер’ ӈэда хусувэй ӈамгэм’ ховы”. Пасха’ ед’ ӈэда ӈаварм’ хамэда”.
41014017	Пэвсюмя’ няна Иисус юкад вата сидямда няць то.
41014018	Ӈавормандо’ ёльцьӈгана Иисус ма” нив’: « Ненэся нянда” мадм’, Хэвханани ӈавортаӈэ ӈопойра” Си”ми саюху” мита».
41014019	Пыдо’ ибедо’ вома”, ӈоб’ пуд Сита хонрамба пя”: « Мань ӈэдакэдм’?»
41014020	Иисус няндо’ ма” нив’: « Юкад вата сидяхад ӈопойра”, ханяӈэра” няньмда ӈопой хыдя’ мю’ Нянани палабтамбида – тикара”.
41014021	Ӈабцата Хэбидя Падаркана падвы’ сер’ Ненэця’ Ню’ падарта ӈэӈгу. Неноховавна Ненэця’ Нюм’ саюху” ми”манда маяндорта. Та’ екававна нись сояӈгу”, ханяцей’ сава ӈэӈгусь». Нум’ Ерв’ пудана ӈаворма
41014022	Ӈавормандо’ ёльцьӈгана Иисус няньм’ ня”ма, Нумд’ сава вади мэ”ӈа. Няньм’ мардахая, тохоламбадахата нид лахана ми”ӈада: « Ня”мара”, ӈаворӈара”, Тюку Мань пыхыдами».
41014023	Хыдям’ ня”ма, Нумд’ сава вади хэта, няндо’ тикы хыдям’ ми”ӈада. Тикы хыдя’ терм’ мал’ тю”у’ ӈэрпидо’.
41014024	Пыда няндо’ ма: « Тюку ӈока ненэцие” е”эмня хамдавы Мань Вэями. Тикы Ватони Вэя.
41014025	Ненэся нянда” мадм’, Маньзяв Нум’ Параӈода’ Яхана едэй няръяна сяркам’ ӈэрмани ӈэсонд’ виноградм’ нюбета ӈодяхат сертавы сяркам’ нив ӈэрпаӈгу”».
41014026	Тадтикахад Нумд’ сёё мэсо”махадандо’ Елеон’ хоян’ хая”. Вад’ Петр’ Иисусхад таялкова’ нямна
41014027	Иисус тохоламбадахата ма” нив’: « Хэбидя Падаркана тарем’ пады: ‹ Нум’ еням’ маядаӈгу, ху” хунаӈгуд”›. Пыдара” ӈод” мал’ Нядни таялтыда”.
41014028	Яӈор’ илело”махадани неранда” няна Галилея’ ян’ хандадм’».
41014029	Петр Нянда ма” нив’: « Няданд хибяри” пыхыдадо’ таялпабто’, маньзяв сяхаӈгарт’ Сит нидм’ хаеӈгу”».
41014030	Иисус нянда вахалъй”: « Ненэся нянд мадм’, тюку яля’ пи’, харад’ хоркы сидя’ тёрева’ нерня, пыдар няхар’ Нядни пыхыдамд таялпаӈгур».
41014031	Петркав ханяцей’ тамна саць лаханорӈа: « Нянанд хась мань еремгартба”ни Няданд нив” таялт”». Ӈани тохоламбадида ӈани’ тарем’ лахана”. Иисус’ Гефсимания’ яхана туё”ма
41014032	Гефсиманиям’ нюбета ян’ тэв”махадандо’ Иисус тохоламбадахата ма” нив’: « Туё”мани ёльцьӈгана пыдара” тюкохона ӈамдыда”».
41014033	Нянанда Петрм’, Иаковм’, тика Иоаннм’ хана. Иисус’ сёнзянда мюй тахара.
41014034	Пыда няндо’ вахалъй”: « Хава’ пирувна сёнзями вэва, тюкохона мэда”, ӈопой, нёда” хоню”».
41014035	Пыда нядандо’ хаця” нерняку’ хая. Тад тованда сер’ ян’ нибкалкая тарем’ туёць пэй”: « Тикы мая’ Си”ми хэробта пирпата, хэробтая».
41014036	Пыда тарем’ ма” нив’: « Авва”, Нися”! Пыдар хусувэй ӈамгэм’ пир”ӈан. Тюку хыдя Нядни хэвня’ ханад! Тарем’ ӈэбта ӈод”, Мань харвабцони сер’ нёя ӈа”, Пыдар харвабцонд сер’ ӈэя».
41014037	Тадтикахад Пыда пуня’ салъй”, тохоламбадида хонёдахандо’ хойда. Петарт’ вахалъй”: « Симон, хонын? Ӈопой часхарт’ немаси” мэсь нир пирас”?
41014038	Вэва серт’ нива еремя’ е”эмня нёда” хоню”, туё”ӈада”. Сёнзя’ харвабцода ӈока, пыхыдахав’ ныхыда тянё».
41014039	Иисус ӈани’ пырдари’ хая, ӈобтикы вадаха”ната туё”ӈа.
41014040	Тадтикахад пуня’ салкая, ӈани’ хонёдахандо’ хойда. Пыдо’ сэвто’ вар” ӈоб’ ня’ сюркарӈга”, Нянда ӈамгэм’ хэта таравам’ нидо’ хамэдамбю”.
41014041	Няхаромдэй’ няндо’ Тованда сер’, Пыда ма” нив’: « Тамна хоныда”, ныланада”? Мась ӈэя! Ёльцянда то! Ти, Ненэця’ Нюм’ хэбяхасавэй ненэцие” ӈудаха” митадо’.
41014042	Юркыда”, хэхэва”. Сырӈада”, Си”ми ми”манзь ватормы ненэць’ мале хахаи!» Иуда’ Иисусм’ мисо”ма
41014043	Иисус’ вадамда малевдавэй’, юкад вата сидяхад ӈопойдо’ – Иуда тикавна ӈадимя. Ӈарка ханондани”, Моисей’ Ватом’ теневани”, ненэцие” ӈаркти” ӈэдаравы ненэцие” мандал” палысавэй’, ладорабць’ пясавэй’ нянанда то”
41014044	Иисусм’ ми”манзь ватормы ненэць’ няндо’ ненадумда”мам’ вадекая тарем’ лахана: « Хибям’ нюцяӈгудм’, тикы – ти. Ня”маира”, тосарка ханаира”».
41014045	Та’ ёльцьӈгана Иуда тидпой” Иисусан’ ялъй”, вахалъй”: « Равви!» Тикаринда Иисусм’ нюцяда.
41014046	Пыдо’ таминдо’ Сита ня”ма, ерамбидо’.
41014047	Хэвхананда мэвы ӈопойдо’ палым’ нэкалӈа, ӈарка ханондана’ хаби’ хам’ сапада.
41014048	Тадтикахад Иисус няндо’ вахалъй”: « Мартикм’ ня”мувндадрев’ Си”ми ня”маванзь палыта, палкадё Няни тода”?»
41014049	Хусувэй яля’ Мань нянанда” Хэбидя Хардахана мэсетыдамнё”, сидда” тохоламбасетыдамнё”, та’ мальӈгана Си”ми нида”нё” пэрцету”. Тарем’ ӈэбта ӈод”, Хэбидя Падаркана падвы мал’ хадкэбта тара.
41014050	Тикы’ пуд тохоламбадида Сита хае, мал’ хуныд”. Паркаси” хунвы ӈацекы хасава
41014051	Ӈамгэхэв ӈопой ӈацекы хасава тохоцяри’ ялри’ ӈаянда ний синдё, Иисус’ пумна миӈась. Саю” сита ня”мара пя”.
41014052	Тохоця синд”мяримда хае, хуркаси” паркаси” пыда хуны”. Иисус’ серо тасламбади” мандал’ сят’ нуло”ма
41014053	Тадтикахад Иисусм’ ӈарка ханонданан’ тэврадо’. Таня’ ӈарка ханондана”, ненэцие” ӈаркта”, Моисей’ Ватом’ теневана” мал’ ма”лы”.
41014054	Петр ӈахакуд Пумнанда ядвы, ӈарка ханондана’ мяд’ маряд’ мю’ мятю. Манзарани” поӈгана ту’ хэвхана пыхыдамда юдаба ӈамды.
41014055	Ӈарка ханондана”, серо тасламбади” мандалм’ няць Иисусм’ маядаванзь вэва серо пюрӈаць. Тадтикахад ӈамгэхэртм’ хось я”ма”.
41014056	Тад ӈо” хуркари ӈока ненэця” Иисус’ ет’ сиякавна лаханаць. Тикы сиякадо’ ӈобт’ ни” ха”мор”.
41014057	Ханяӈыдо’ юркорӈаць, Иисус’ ет’ сияк вади ӈадимдехэя, тарем’ лаханаць:
41014058	« Маня” намдорӈаваць, Пыда тарем’ лаханась: ‹ Мань тюку ненэцие” ӈудаха”на мивы Хэбидя Харадм’ тахабтаӈгув, няхар” яля’ ёльцьӈгана ӈани несэй харадм’ – ӈудаха”на нивы мивым’ сертаӈгудм’›».
41014059	Тикы ненэцие” ваде”мэхэртадо’ ӈобт’ ни” ха”мор”.
41014060	Ӈадьбята тикы’ пуд ӈарка ханондана ненэцие” ерт’ нулць Иисусм’ хонра: « Пыдо’ Сит вомдартамби”нё”, пырдари’ няндо’ хэтувнда вадар яӈгу?»
41014061	Иисусхав мунзи, ӈамгэхэртм’ ни хэтабю”, ӈарка ханондана ӈани’ хонрада: « Пыдар Христосан? Ненэцие” савута Нум’ Нюн?»
41014062	Иисус нянда ма: « Манье, пыдара” Ненэця’ Нюм’, мэбета Нум’ маханяӈы ӈуда’ хэвхана Ӈамдёдаханда манэтара”, нув’ тирхана ӈэдалё Товамда манэтара”».
41014063	Ӈарка ханондана мэта имбытадода харта ниданда ӈадпахая, ма” нив’: « Теда’ нянана” ӈамгэхэ”на яӈга сырта” тара”?
41014064	Пыдара” харта” Нум’ ет’ ӈэда вэнзу вади намдадаць. Пыдара” теда’ ханзер” таслаӈгура”?» Ненэця” мал’ ӈокхандо’ Сита хадавандо’ пирувна вэваӈэ тасладо’.
41014065	Ханяӈыдо’ Нянда сабцяра”. Сята талахая тырепидо’, тарем’ лахана”: « Тадхава хибя’ сит ладвам’ ход». Тикы’ пуд манзарана” ладорӈадо’. Петр’ Иисусхад таялко”ма
41014066	Та’ ёльцьӈгана Петркав ӈыл’ няна – харад’ хэвхана мэвы. Ӈарка ханондана’ ӈопой манзарана недо’ то.
41014067	Пыда ту’ хэвхана мэна Петрм’ манэ”манда сер’ сита хамби”ле ма: « Пыдар ӈо” Назарет’ тер Иисус’ ня’ ӈобкана ниди’ мэсету”?»
41014068	Петркав таяла ма” нив’: « Мань ӈамгэхэртахад ехэрадм’, ӈамгэм’ ваде”махартамд нидм’ хамэдамбю”». Вадита пуд маряд’ мюд тарпы”. [ Тикаринда харад’ хоркы тёрей”.]
41014069	Манзарана не таняна ӈани’ сита манэць, хэвхананда мэна ненэцяӈг” ма” нив’: « Тайкуй ти, ӈопойдо’».
41014070	Петр ӈани’ таялы”. Ӈаво” пирка”на тикана нуна” Петарт’ ӈани’ вахалъяд”: « Пыдар Галилея’ я’ тернанё”. Ненэся пыдар ӈобто’ нинав’ ӈа”».
41014071	Пыда харта пыхыдамда мэтыбахая, няндо’ валыторць ма: « Пыдара” вадета ненэцямда” мань ехэрав».
41014072	Тикарихина харад’ хоркы нябимдей’ тёрей”. Петр Иисус’ неры хэтвы вади тензибте: « Харад’ хоркы сидя’ тёрева’ нерня, пыдар няхар’ Нядни таялтын». Тикы’ пуд сёнзянда тахара, ярума.
41015001	Иисус’ Пилат’ сят’ нуло”ма 1 Ӈули” хубтахана, ӈарка ханондана”, ненэцие” ӈаркти” ня’, Моисей’ Ватом’ теневани” ня’, ӈани серо тасламбади” ня’, ӈобт’ ма”лё тасалкурӈа”. Иисусм’ ӈудида маноӈгая ханадо’, тадтикахад Пилатан’ ми”ӈадо’.
41015002	Пилат Сита хонра: « Пыдар иудей” параӈодан?» Иисус ма: « Пыдар тарем’ ман».
41015003	Ӈарка ханондана” Иисус’ ет ӈока вэва серо ӈадимдемби”,
41015004	ӈадьбята Пилат ӈани’ яӈор’ хонрада: « Ӈамгэ нин лахан”? Пыдар ет’ ненэця” ӈока вэва серо ӈадимдемби”нё”».
41015005	Тикы вадаха” Иисус мунзи. Пилат тикан’ пысэй”. Пилат’ Иисусм’ хада тасла”ма
41015006	Хусувэй хэбидя яля’ ёльцьӈгана Пилат ненэцие” выкха”на ӈоб” сярдам’ ӈэдасеты.
41015007	Та’ мальӈгана саюдани” мандалм’ ненэцие хадавандо’ нид сярвы”, поӈганандо’ Вараввам’ нюбета ненэць’ танявы.
41015008	Ненэця” Пилатан’ то”махадандо’, пыда ӈахат ӈадимдевы серта сер’ ӈоб” ненэцям’ ӈэдаванзь выкта пэяд”.
41015009	Пилат няндо’ ма: « Иудей” параӈодам’ ӈэдараӈгув? Тарем’ харвада”?»
41015010	Ӈарка ханондани” ӈамгэ’ нид Иисусм’ нянда ми”мам’ Пилат хамэдамбида. Пыдо’ Иисусан’ тидорӈаць.
41015011	Ӈадьбято’ ӈарка ханондана” Иисусм’ ӈэдава’ екававна, Вараввам’ ӈэдаванзь ненэцие манзабтавы”.
41015012	Пилат ӈани’ няндо’ ма” нив’: « Иудей” параӈодаӈэ вадетамда” ханзер” мэӈгув?»
41015013	Пыдо’ ӈани’ тарем’ тюры”ӈа”: « Лярць’ пян’ тебарт!»
41015014	Пилат ӈани’ хонрэйда: « Ӈамгэ вэвам’ сертаса?» Ненэцяӈгав” тамна ӈанито’ нимня тюры”ӈа”: « Лярць’ пян’ тебарт!»
41015015	Тиканда Пилат ненэцие нялыба Вараввам’ ӈэдада. Иисусхавм’ садаванзь, тадтикахада лярць’ пян’ тебарманзь ми”ӈада. Саю” Иисусм’ письӈэ мэсо”ма
41015016	Пилат’ саю” Иисусм’ маряд’ мюня ӈэда мэсь’ яхандо’ ханадо’, таня’ сямян саю ӈокхандо’ ма”лэйдо’.
41015017	Тадтикахад Сита письӈэ мэць пя”. Нинда нярморте”э ембдярм’ серибте”, Ӈэванда ни’ ӈэтторта пя’ таркахад сюртявӈэ паӈгалмым’ серибте”.
41015018	Тарць” ямбха”на тарем’ тюры”ӈа”: « Иудей” параӈода, ӈари” тяха’ мэд!»
41015019	Тад пуна ямб ӈумгана ӈэвамда ладорпидо’, сабцярпидо’, пулыто’ ни’ нулкая, Нянда нибкалӈга”.
41015020	Писядадета ӈэвадала”махадандо’ Ниданда нярморте”э ембдярта екадо’, Нинда харта паныда серибте”. Тадтикахад Сита лярць’ пян’ тебарманзь хана”. Иисусм’ лярць’ пян’ тебро”ма
41015021	Та’ мальӈгана Кирене’ я’ тер Симонм’ нюбета ненэць’ ӈысыхыд тикавна миӈась. Пыда Александрха’ Руфха’ нися ӈэвы. Саю” сита ня”ма ныхыри’ лярць’ пям’ мине табэда”.
41015022	Иисусм’ Голгофам’ нюбета ян’ тэврадо’. Тикы я’ нюм’, хамэдита ӈэвэйця’ лы’ я.
41015023	Нянда ё”йда смирнахана тахаравы няръяна сяркам’ мипа пя”. Пыда нида ӈэр”.
41015024	Сита лярць’ пян’ тебро”махадандо’ серебяхана матокая, паныда помнандо’ тяръядо’.
41015025	Сита ӈыдабато’, хубтыхы хасава ю” часась.
41015026	Ӈэванда ниня, Сита вомдартамбада вада” пады”: « Иудей” параӈода».
41015027	Иисус’ хэван’ сидя мартикм’ ӈыда”. Ӈопойюм’ маханяӈы Хэвханда тебарӈадо’, нябиюм’ – сятаняӈы Хэвханда.
41015028	[ Хэбидя Падаркана ӈэда вада тикавна ӈадимя: « Вэвако ненэцяӈэ таславы».]
41015029	Тикавна ядна” ӈэвдо’ яро”лахая ма”: « Вэй, Вэй Пыдаер! Ей”я, няхар” яляхана Хэбидя Харадм’ тахабтавандараси”, няхар” яляхана сертавндараси”.
41015030	Харт пыхыдар ӈэда”, лярць’ пяхад санад”!»
41015031	Ӈарка ханондана”, Моисей’ Ватом’ теневани няць, Сита ӈани’ писяда, помнандо’ тарем’ лахана”: « Ӈани ненэцие ӈэдавыдаси”, Харта пыхыдамда ӈэда ни пирас”.
41015032	Израиль’ Параӈода – Христос, сэв”на” сыраць, лярць’ пяхад ха”мымд”. Маня” тикахана Нянда пунраӈгуна”». Хэвхананда ӈыдёдаха’ Нянда ӈани’ вэнзумдаӈаха’. Иисус’ яӈгуво”ма
41015033	Яля’ еркана, я’ тиӈгэвна пэвсюмя, тарем’ няхар” час’ ӈэсонд’ тидась.
41015034	Няхар” часхана Иисус ӈарка”явана тюрыць пэй”: « Элой, Элой, лема савахфани?» Тикы вади” хамэдито’ тарця: « Нум’ Нисями, Нум’ Нисями, ӈамгэ’ е”эмня Си”ми хаен?»
41015035	Таняна нувы ханяӈы” ненэця” тарця вади намд”махадандо’ тарем’ лахана”: « Ти, Илиям’ хаӈа».
41015036	Ӈоб” ненэць’ Иисусан’ сюрмба товы, тэцям’ уксусхана ябтарада, пя’ малан’ ӈыдахая, Иисусм’ идилабтамба, тарем’ лахана: « Ӈатенахарӈада”, сыркарцява”, Илия Сита лярць’ пяхад ха”авраванзь тутнакы?»
41015037	Тикы’ пуд Иисус сёнда ӈардан’ тёре”махаданда Индата сэя.
41015038	Хэбидя Харад’ синяӈы тохоця тю”уд сидя ян’ пананда ӈэсонд’ ӈадара.
41015039	Иисус’ ӈари” иркана нувы юр” саю’ ерв ханзер” Иисус’ пудана индата ӈэдаравам’ манэць, тарем’ ма: « Ненэся ӈо” тюку ненэць’ Нум’ Ню ӈэвы».
41015040	Ненэцие” поӈгана ӈахакуд сырта мале сян не танявы”. Поӈганандо’ мэни” ханяӈыто’ нюбедо’ ти: Магдала’ тер Мария, нюдя Иаковаха’, Иосииха’ небя – Мария, Саломия.
41015041	Иисус’ Галилея’ яхана мэванда мальӈгана пыдо’ Нянанда мэсеты”, Сита манзаяцеты”. Тикы” хавна Нянанда Иерусалиман’ товы не” ӈокаць. Иисусм’ сюро”ма
41015042	Нумда мале пэвсюмя. Еврей” ныланава яля’ нерцюна хамекова’ яля ӈэвы.
41015043	Аримафея’ тер Иосиф сейда нись пин”, Пилатан’ то, Иисус’ хальмерм’ хаӈа. Пыда юнда ядэрта, серо тасламбади” мандалкат перена ӈэвы. Пыда ӈо” Нум’ Параӈода’ Я’ ӈадимдевам’ ӈатена ӈэвы.
41015044	Пилат Иисус’ мале яӈгуво”мам’ намда пысэй”. Юр” саюта ервм’ нянда хаӈада, тарем’ хонрада: « Иисус ӈаха”на яӈгумэкы?»
41015045	Саюта ерв’ вади намд”махаданда Пилат Иосифан’ Иисус’ хальмерм’ ми”манзь таслада.
41015046	Иосиф нянзяда тохоцям’ тэмда”махаданда, Иисус’ пыхыдм’ лярць’ пяхад ха”аврахая, тохоцяхана маноӈада. Тадтикахад пэ хой’ хоркадё’ пэмбад’ мю’ мэда. Сюдбяко манябэм’ мантыламбахая нёнда сим’ саркабтада.
41015047	Та’ мальӈгана Магдала’ тер Мария, нябиюм’ Иосии’ небя – Мария, Иисус’ сюрван’ сававна сырмэхэ’.
41016001	Илелмы Иисус 1 Еврей” ныланава яля’ хэ”мяхад, Иисус’ ӈаям’ масарма’ е”эмня Магдала’ тер Мария, Иаков’ небя – Мария, тадтикахад Саломия ё”йда юре тэмдавы”.
41016002	Еврей” ныланава яля’ пуд, нябимдей яляхана, ӈули” хубтакохона ялянда ӈадимзь, пыдо’ пэ хоркадё’ пэмбад’ ӈэсь’ ян’ хая”.
41016003	Помнандо’ тарем’ лаханакурӈа”: « Теда’ хибя пэ хоркадё’ нё’ сихина ӈэда саркабта”ма пэм’ маня” е”эмняна” хэвня’ мэӈгуда?»
41016004	Саӈудо’ таня’ ха”мыд”, ӈамгэ ӈэса, сюдбяко пэ хэвня’ мэвы ӈэвы.
41016005	Пэ хоркадё’ мю’ мятю”махадандо’ пыдо’ тэри пысэйд”. Пэмбад’ маханяӈы хэвхана сэр” ембдярм’ мэта ӈацекы хасавам’ манэ”ӈа”.
41016006	Пыда няндо’ тарем’ ма: « Нёда” пысаӈг”. Лярць’ пян’ тебармы Назарет’ тер Иисусм’ пюрӈада”. Пыда илелъяць. Пыда тюкохона яӈгу. Юседа”ма’ яда тям’.
41016007	Хаяда”. Тадтикахад Петарт’, ӈани тохоламбавэхэта мада”, Пыда ваданда сер’ неранда” няна Галилея’ ян’ ханда, таняна Сита хоӈгуда”».
41016008	Пэ хоркадёход пин’ тарп”махадандо’, хадито’ малан’ ледедахая, сейто’ хэсь хэвня’ сюрбыд”. Сейто’ пинва’ нид хибяхартан’ ӈамгэхэртм’ ни” хэт”. Магдала’ тер Мариян’ Иисус’ ӈадиво”ма
41016009	Иисус илело”махаданда, си”ив яля’ нерденя яляхана ӈули” хубтакохона, нюрте”э’ Магдала’ тер Мариян’ ӈадимя. Ӈаха”на Иисус тикы нехэд си”ив ӈылекам’ питарӈась.
41016010	Мария сейто’ тахаравы яртаха” – Иисусм’ хахаялтембавэхэ” хая, манэ”мэмда няндо’ ваде”ӈада.
41016011	Иисус’ яӈор’ илело”мам’ манэ”мэӈэ няндо’ ваде”пата, пыдо’ нянда ни пунрю”. Иисус’ сидя яднаха’ ня’ ӈадиво”ма
41016012	Тикы’ пуд ӈысын’ миндяха’ – сидя тохоламбавэхэюта ня’ ӈани несэй мирбям’ мэць Иисус ӈадимя.
41016013	Ӈани Иисус’ тохоламбавэхэ” пыди’ салъяха’, манэ”мэмди’ няндо’ ваде”ӈади’, пыдо’ нянди’ ӈобтарем’ нид” пунра”. Иисус’ тохоламбавэхэта ӈадиво”ма
41016014	Тадхава ӈани’ юкад вата ӈопой тохоламбавэта ӈорма’ ёльцьӈгана Иисус тикавна ӈадимя. Пыдо’ Иисус’ илело”мам’ ваде”мы ненэцие” вадаха” ниць пунрю”. Ӈадьбята Пыда нива пунрёвандо’ нид, сейто’ хонёва’ нид сиддо’ тэдорпи.
41016015	Иисус няндо’ ма: « Я’ тиӈгэвна хаяда”, Маймбабцо Юнм’ хусувэй ненэцянд’ тэврара”.
41016016	Хибя Иисусан’ пунрё хэхэдаӈгода, тикы ӈэдавы ӈэӈгу. Хибя ни” пунраӈгу”, тикы танаравы ӈэӈгу.
41016017	Пунрёда ненэцяӈга”на ненадудо’ тарця” ӈэӈгу”: Мань Нюмми няд”мяць пыдо’ ӈылекы питарпаӈгу”, ерменя едэй вадавна лаханакурта”.
41016018	Ӈабтацавэй ӈарка халы ня”амбато’, нибтя ӈабтацавэй иде ӈэрпабато’, ӈамгэхэртадо’ ни хадкэӈгу”. Ӈудидо’ хаӈгурти” ни’ мэбто’, хаӈгурта” савумда”». Иисус’ тю”у’ пее”ра”ма
41016019	Тикы Вадида мэсо”махаданда, Иисус нув’ няю’ пее”ра, тадтикахад Нум’ маханяӈы ӈуда’ хэван’ ӈамды”.
41016020	Тадтикахад тохоламбадида я’ тиӈгэвна хая”, Нум’ Вади минревы”. Сёнзяндо’ мюня Нум’ Ерв манзара, пыдо’ вадидо’ ненадохо”на мэйрамбавыда. Аминь.
42001001	Падвы’ ӈэва 1 Теда’ ӈока’’ хибя’’ поӈганана’’ ӈэвы серо’ нямна лахарю падба пяць.
42001002	Нум’ вадам’ вадетахат, тикым’ манэ’’мэхэт намдадонзь.
42001003	Ӈадьбянда, Феофил, сахарамбада нями, серо нюрте’’э сававна тохолэйнась. Ханзер’’ ӈэса тарем’ ирт’ нянд пада таслав.
42001004	Мань падвыни тамна мэва’ Пыдар пунрёвамд мэёмдаӈгу’’. Иоанн Креститель’ соя’’мам’ Ангел хэтыбида
42001005	Иудея’ яхана Ирод’ парэӈода ервотава’ мальӈгана ӈопой хэхэдаӈгода илесь. Захариям’ нюбе’’ӈась. Захария Хэбидя Харад’ манзаранаӈэ тарась. Пыда Авия’ ненэцие’’ поӈгад ӈась. Захария’ неда ӈобтарем’ Аарона’ еркархад ӈась, Елисаветаӈэ нюмдебидонзь.
42001006	Пыди’ Нум’ Ватом’ нёдаӈаханзь. Мал’ Господь’ таславы серо, табеку серо ненэсявна нёдаӈаханзь.
42001007	Елисавета’ нюсяда несь, ӈадьбянда нюди’ яӈгуць. Пыди’ мале вэсад’ панхана мэӈаханзь.
42001008	Ся’’ны ӈэбта ӈо’’ Хэбидя Хардахана Захария’ манзарава’ ёльцьда тэвы’’. Хэбидя Хардхана манзарани’’ поӈгана тарця мэсыдо’ танявы.
42001009	Хусувэй тарем’ еремы серебяхана ня’’амвы ненэць’ Хэбидя Харадм’ нибтарпата тарась. Тикы сер’’ Захариян’ еремы. Пыда Хэбидя Хардан’ тю.
42001010	Нибтарпаванда мальӈгана Хэбидя Харад’ хэвхана ӈока ненэця’’ нуць, пыдо’ мал’ туё’’ӈаць.
42001011	Тикымбохона Захариян’ Господь’ Ангел ӈадимясь, пыда алтарь маханяна ӈадись.
42001012	Захария сита манэ’’манда сер’ сатавна ӈапы’’.
42001013	Ангел нянда вахалй’’: – Захария, нён пин’’, Нум’ туё’’мамд намда. Елисавета нюдамд соябтаӈгу, тикы ӈацекэмд Иоанӈэ нюмдед.
42001014	Нюр маямбцор ӈэӈгу, ӈока хибя’’ соя’’маханда маймбаӈгу’’.
42001015	Пыда Господь’ сякана сюдбя ненэць’ ӈэӈгу. Сяхаӈгарт’ сяркам’ ӈани ныхыта иде ни ӈэрпаӈгу’’. Небянда сёнзяхана ӈацекэхэнанд Нум’ Инд’’ ӈэӈгу.
42001016	Пыда Нум’ Господан’ ӈока Израиль’ илени’’ и хэ’’лаӈгу.
42001017	Пыда Илия’ тотрев’ сёнзя’ ныхым’ мэта. Господь’ нерняна миндаӈэ тараӈгу. Пыда нисянато’ сей нюхуто’ ӈобт’ тэвраӈгуда, Нумд’ ниня намдорти сава ин’ салтыда, ненэцие Господь’ тован’ хамадаӈгуда.
42001018	Захария Ангелан’ юнра: – Мань тикан’ ханзер’’ пунрёдадм’? Мань мале вэсэядм’, неми ӈобтарем’ пуху ватохо’’нанда мэ.
42001019	Ангел хэтада: – Мань Гаврииладм’, Нув’ сяд’ нерняна мэнадм’. Нянд лаханава’ е’’эмня тюку маймбабцо юнм’ тэвраванзь ӈэдаравэдамзь.
42001020	Теда’ пыдар мунзялумдан. Мал’ тикы хадкэвы сер’ ӈэсонд’ нин лаханаӈгу’’. Пыдар вадаха’’н нинась пунрю’’, ӈадьбянда нянанд тарця хадкэӈгу, ӈамгэ’ пирка’’на вадин ненэсянда ӈод’’ тарем’ ха’’маӈгуд’’.
42001021	Та’ пирка’’на ненэця’’ Захариям’ ӈатець, пысэйдаць, пыда ӈамгэ Хэбидя Хардахад пон’ ниб’’нанда тарпотан’’.
42001022	Захария тарп’’махаданда лахана я’’мась, ӈударида худылась. Мал’’ хамададо’, пыда манэ’’мадавэй ӈамгэхэвам’ манэ’’мы.
42001023	Хэбидя Хардахана Захария’ манзарава’ ёльць’ ваера, пыда хардаханда салй’’.
42001024	Тикахад Елисавета неда саӈговолй’’. Елисавета самляӈг ирий’ ненэцяӈгат тикымда такалпидась.
42001025	Пыда мась: – Тикым’ Господь тарем’ сертада! Тарця’’ похо’’нани Пыда си’’ми сяялӈа, ненэцие’’ вэва вади нядани хана. Иисус’ соя’’ма’ нямна хэтыбава
42001026	26-27 Елисавета матдамдэй ирийхананда саӈгово’’ӈась. Тамальӈгана Нум’ Назарет март’ Гавриил Ангелм’ ӈэдара, ӈопой пирибтян’ ӈэдарада. Назарет Галилея’ яхана ӈась. Тикы пирибтя Давид’ еркархад пересь. Иосифан’ хаепа хэванзь ватормысь. Пирибтя’ нюмда Мария ӈэвысь.
42001028	Ангел Мариян’ то, ма: – Маймбю’’, Нум’ ябдалтавэн! Господь нянанд мэ! Не’’ поӈгана Пыдар Нумгад ваць савам’ ня’’амбада нен!
42001029	Мариям’ тикы вада’’ саць пысабтадо’, пыда хамада я’’мадась: ӈамгэ тарця тороватава ӈэб’’нанда?
42001030	Ангел ма: – Мария, нён пин’’, Нум’ ябдалтавэн!
42001031	Пыдар нюм’ соябтаӈгун, Сита Иисусӈэ нюмдеӈгур.
42001032	Пыда сюдбяӈэ толабада ӈэӈгу, Сита Тю’’уй Нумна’’ Нюӈэ нюмдеӈгудо’. Тю’’уй Нум’ нянда Давид’ мэ’’мы ерводавам’ мита.
42001033	Пыда Иаков’ еркархана пили’’ ерводаӈгу. Пыда ерводавада сяхаӈгарт’ ни’’ ёльцеӈгу’’.
42001034	– Ханзер’’ тикы ӈэвандарха? – Мария юнра. – Ӈавэй, мань сяхаӈгарт’ хасавами яӈгусь.
42001035	Ангел хэтада: – Нум’ Инд’’ нинд ха’’амӈгу’’. Тю’’уй Нум’ ныхынанда сит талаӈгу. Ӈадьбянда хэбяхасяда соябтавэр Нум’ Нюӈэ Нюмдебада ӈэӈгу.
42001036	Елисавета, не переняр, ӈобтарем’ пухуця ӈэбта ӈо’’ хасава нюм’ ӈателӈа. Сита нюсяданаӈэ пэрӈаць, пыда ти мале матдамдэй ирийхана саӈгово’’ӈа.
42001037	Нум’ ӈамгэхэрт я’’амнада яӈгу.
42001038	« Мань Господь’ вади’’ сер’’ илена недм’, – Мария хэтада, – нянан мал’ тарем’ хадкэя, ханзер’’ пыдар манзан». Тиканда Ангел сита хае. Мария Елисаветан’ вэдекурӈа
42001039	39-40 Сян яля’ ӈэсоӈгана Мария хой яхана ӈэда Иуда’ март’ паромба ялй’’. Пыда Захария’ хардан’ тю, Елисаветам’ тороватамби.
42001041	Елисавета Мария’ тороватавам’ намдахава, сёнзянда мюня минартада нюда манзада. Елисаветам’ Нум’ Инд’’ ня’’мада.
42001042	Пыда ӈаркавна ма: – Мария, не’’ поӈгана пыдар Нумгад ваць савам’ ня’’амбада нен, минарта нюр ӈобтарем’ Нумгад савам’ ня’’амбада!
42001043	Мань хибядм’, няни Господь’ небяхарт то?
42001044	Ӈодь’’ мань тороватамд намда’’махадани нюми сёнзяни мюня таремли’ маймба манзада.
42001045	Господь’ вадаха’’ пунрёдаӈэ, пыдар Нум’ ябдалтавэн! Ӈадьбянда Нум’ нянд хэтывы мал’ хадкэӈгу.
42001046	Мария хэтада:
42001047	– Сёнзяханани Господьм’ саву’’ӈадм’, сёнзями Нумгани, Ӈэдаӈгодахани, маямби.
42001048	Нум’ хабинда янимам’ манэ’’ӈа. Тюку’’ похот мал’ иленя’’, мал’ илеванда’’ Си’’ми Нум’ ябдалтанаӈэ нюмдебаӈгу’’!
42001049	Ныхыта Нум’ тарця сюдбя серм’ е’’эмняни серта! Нум’ нюмда хэбяхаси!
42001050	Няданда пинна’’ тев’ ёльцянд илевы’’, тев’ нерня’ илеванда’’ Пыда сиддо’ мал’ лата сейхананда сянъида.
42001051	Ӈуданда ныхына сюдбя сер’’ сертабада; Пыда ну’’умрани тахарамби;
42001052	Ервотани ӈамдёрцяха’’тато’ ха’’аврамбида, ӈынёлтани илыбида.
42001053	Пыда мяди’’мярцэйха’’нанда ӈамлутани малебтемби, саваилени ӈамгэхэртаси’’ ӈэдарамбида.
42001054	54-55 Пыда Израильта манзарани нядаби, Пыда ирихи’’на’’, Аврааман’, нюхута ватормым’ талеба илев’’ ямбан’, Харта сямамда няндо’ мипида.
42001056	Мария Елисаветахана няхарцян ирий’ мядоӈась, тикахад хардаханда салъяць. Иоанн Креститель’ соя’’ма
42001057	Ёльцянда тэв’’махад Елисавета хасава нюм’ соябта.
42001058	Нум’ Елисаветам’ сяялӈа, тикым’ намдахава тёняӈы нида, перенида ӈобкана маймбиць.
42001059	Сидндетимдей яляхана ӈацекэн’ матобава мэсым’ сертаванзь то’’, сита нисянда нюмна Захарияӈэ нюмдеван’ харвадонзь.
42001060	Ӈацекы’ небя тарем’ ма: – Ни ӈа’’! Нюмда Иоанн ӈэӈгу.
42001061	Нянда лахана пэяд’’: – Ӈавэй, переняхананда’’ тарця нюмзавэй хибяхартара’’ яӈгусяню’’!
42001062	Пыдо’ ӈударихи’’нандо’ Захариям’ хонрамба пядо’, ӈамгэ нюмгана нюмдеван’ харвада.
42001063	Захария латакоцям’ хаӈа, падада: – Нюмда Иоанн ӈэӈгу. Падвэхэнда мал’’ пыса’’.
42001064	Таминда вадам’ хо, пыда лахана пэй’’, Нувм’ савуць пэй’’.
42001065	Хахаяда илена’’ саць ӈапаць. Иудея’ пэ хой’ явна тикы серо намда’’.
42001066	Мал’ тикы серо ихито’ пэнзь юнраць: – Хибяӈэ тикы ӈацекы тараӈгу? Иоанн’ соя’’махад Господь сита лэтрамбись. Захария’ Нум’ вадам’ минре
42001067	Захария’ сей Нум’ Индкана пандавы. Захария Иоанн’ нисясяню’’. Захария Нум’ вадам’ минрехэя лаханась:
42001068	– Израиль’ Нум’, Господь, таня юне’’ӈая. Нум’ Харта ненэциеда ӈэда тось.
42001069	Давидхад ӈэда ненэцяӈгат няна’’ Сюдбя Ӈэдабададава’’ ӈэдара.
42001070	Ӈавхы Нум’ вадам’ минрена’’ Нум’ вади няна’’ тэвраць:
42001071	Сидна’’ волтамбадахат, сидна’’ сэхэданахат Нум’ сидна’’ ӈэдаӈгу.
42001072	72-73 Нум’ харта Хэбидя Ватомда тенелць иринана’’-нисянана’’ сянзь ябдалтаӈгу. Нум’ ӈавхы Авраамхана’’ ватормыда тенелта. Ти, тикы’’ ватормыда:
42001074	Маня’’ вэнзёй’’ ӈудахат ня’’амвэӈэ,
42001075	Илевана’’ ӈэсонд’ Нумд’ нись пин’’ манзара пиртава’’, Нув’ сяд’ нерняна хэбяхаси’’ Нум’ ватонзер’ иле пиртава’’. Нум’ е’’эмняна’’ тарем’ сертаӈгуда. Тамна Захарий нерня’ пэрӈада:
42001076	– Пыдар ӈани’, нюми, Тю’’уй’ Нум’ вадам’ минренаӈэ нюмдевэн ӈэӈгун, Господь’ нерняна миндаӈэ тараӈгун. Пыдар Нумд’ недармам’ хамадаӈгун.
42001077	Нум’ ненэцие хэбяхыдо’ ха’’аврама’’хаданда пыдо’ ӈэдавы’’ ӈэӈгу’’, – тикым’ ненэця’’ няданд теневаӈгудо’. Пыдар ненэцие тохолаӈгун: сиддо’ ӈэдава’ е’’эмня хэбяхадо’ ха’’авраӈгу.
42001078	Сидна’’ сянда Нум’ няна’’ яля’ тарпхад ялям’ нумгат ха’’авраӈгу.
42001079	Пэвдяхана иленаха’’, илев’’ ямбан’ хабцяӈгад пиннаха’’ Нум’ тикы ялумдаӈгу. Няна’’ сава маянзяда иланд’ сехэрым’ табадаӈгу.
42001080	Иоанн ӈацекы вадёданыць, индкана мэёмданыць. Пыда иленясяда яхана Израиль’ ян’ тованда ёльць’ ӈэсонд’ илесь.
42002001	Иисус’ соя’’ма 1 Тамальӈгана Рим’ яхана Августм’ нюбета парэӈода ерводавысь. Пыда Рим’ я’ ӈардавна ненэцие’’ падыбаванзь табада.
42002002	Сирия’ яхана Квириния’ ерводава’ мальӈгана нюрте’’э ненэцие’’ падыба пявыць.
42002003	Мал’’ ненэця’’ пыхыдадо’ падуванзь хая’’, хусувэй еркаранда март’ хэбта тарась.
42002004	Иосиф ӈобтарем’ Галилея’ яхад, Назарет’ маркад Иудея’ ян’, Вифлеем март’ хая. Вифлеем Давид’ соя’’ма мар’’ ӈэвы. Иосиф Давид’ паӈгхад перевысь.
42002005	Пыда ненэцие’’ падыбаван’ Мария’ ня’ ӈобкана хаяха’. Мария Иосифан’ хаюпа ми’’манзь ватормысь, нюм’ минарӈась.
42002006	Вифлеем’ маркана мэванди’ мальӈгана Мария’ нюнда соябтава ватода то.
42002007	Пыда Нюртей нюмда соябтада, Нюмда юй’’ӈада. Пыди’ е’’эмнянди’ ненэцие’’ сеӈгалавахана хонёбць’’ яӈговы’’. Ӈадьбянда Мария нюмда ӈовця’ ӈаворцянд’ мэда. Ӈовцибэртя’’ няби Ангел’’
42002008	Тикы яхат ниня ӈаха’’на ӈовцибэртя’’ мэвыць, пыдо’ лабтахана илевыць, пи’ ӈовци’’ мандало ерамбавыць.
42002009	Лэркабт’ пыдо’ нерняндо’ Господь’ Ангел ӈадимя. Ӈовциберти Господь’ яберена яля ялэмдэйда. Пыдо’ саць сейдо’ ӈапаць.
42002010	Ангел ӈо’’ няндо’ мась: – Нёда’’ пин’’. Мань нянда’’ сюдбя юнм’ тэврадм’, мал’ ненэцяӈг’’ сюдбя маймбабцом’ тэврадм’!
42002011	Тюку яля’ Давид’ маркана сидда’’ Ӈэдаӈгодара’’ соя. Пыда Христос Господь!
42002012	Ти пыда ненадода тарця: пыдара’’ ӈацекым’ ӈовци’’ ӈаворцяӈгана юй’’мэӈэ, юседанаӈэ хоӈгура’’.
42002013	Лакри’ Ангел’ хэван’ ӈока’’я нув’ иленя’’ ӈадимяць, Нувм’ савуць пядо’:
42002014	– Тю’’уй нумга’’на Нум’ ӈарцу’’мы ӈэя! Нум’ ненэцие лата сейхананда сянъидамда. Я’ ниня пыдо’ индо’ маянзяси’’ илея’’!
42002015	Ангел’’ нумд’ ил’’махадандо’ ӈовцибэртя’’ поӈгнандо’ лахана пядо’: « Вифлееман’ хэхэва’’, манэкава’’, таняна ӈамгэ хадкэса, Господь няна’’ ӈамгэ юнм’ хэтаса».
42002016	Пыдо’ таня’ паромба ялъяд’’, Мариям’ Иосифанда ня’ хо’’, тамна ӈовця’ ӈаворцяӈгана юседана ӈацекым’ хо’’.
42002017	Ӈацекым’ манэ’’махадандо’ ӈамгэм’ нямнанда Ангел’’ хэтаса’’ пыдо’ тикым’ ваде’’ӈадо’.
42002018	Хибя тикым’ намдаса ӈовцибэрти’’ лахарёхо’’ мал’ пысэйдаць.
42002019	Мария ӈани’ мал’ тикым’ сейханда пэӈадась.
42002020	Мал’ манэ’’мэндо’ е’’эмня, намдавэндо’ е’’эмня ӈовцибэртя’’ Нувм’ савуць, Нувм’ ӈарцуць пуня’ салъидаць. Ненэся’ Ангел няндо’ ханзер’’ хэтсада мал’ ненэсявна тарця ӈэвысь. Иисусм’ Хэбидя Хардан’ хана’’
42002021	Сидндетимдей яляхана хасава ӈацекэцян’ матобава мэсым’ серта таравысь. Хасава ӈацекэцям’ Иисусӈэ нюмдевэдо’. Соя’’манда нерня Ангел Мариян’ тикы нювм’ табадась.
42002022	Моисей’ Ватовна нибтрава’ ёльць’ тэвы’’. Мария Иосиф’ ня’ ӈацекэмди’ Иерусалим март’ ханади’, Хэбидя Хардан’, Господан’ манэ’’лабтаванзь тэвради’.
42002023	Господь’ ватохона тарем’ табадавысь: « Хусувэй нюртей хасава ӈацекэця Господан’ ватормы ӈэбта тарась».
42002024	Пыди’ ӈобтарем’ тикы ватовна сидя нув’ сармикм’ хӑнӈэ мипати’ тарась.
42002025	Тикы яляхана Иерусалимхана Симеонм’ нюбета ненэць’ танявысь. Симеон Нум’ Ватовна илена, Нум’ вадам’ сахарамбада ненэцянзь. Пыда Израиль’ ненэцие ӈэдава ёльцьм’ ӈатесь. Нянанда Нум’ Инд’’ ӈась.
42002026	Нум’ Индкад Симеон Нум’ вади намда, Господьхад товы Нум’ Тэравы Парэӈодам’ ( Мессиям’ ) манэ’’мадавэй’’ пыда ни хаӈгу’’.
42002027	Нум’ Инд’’ сита Хэбидя Хардан’ хэванзь табадада. Тикы яля’ небяхаюда-нисяхаюда Иисус Ӈаябэкомди’ Моисей’ Вато’ падвэвна тикым’ сертаванзь тади’.
42002028	Симеон Иисусм’ ӈудахата ня’’мада, Господьм’ саву’’ӈась:
42002029	Господь, си’’ми, манзаранитамд, таӈгамдан.
42002030	Сэван Няданд товы Ӈэдаӈгодам’ манэ’’ӈа’’.
42002031	Тикы Ӈэдаӈгодамд яндир’ ненэця’’ манэ’’тадо’.
42002032	Ӈани’’ тэнз’ ненэцяӈг’’ Тикы Ӈэдаӈгода Нумгад миндя яля сэвӈэ тараӈгу. Израильхана иленя’’ ненэцяӈга’’нат тикы пыдо’ ӈарцие’’мадандо’ тараӈгу.
42002033	Нюнди’ нямна лаханор’’мам’ намдахава Иосиф няби Мария пысамбихинзь.
42002034	34-35 Тикад Симеон нянди’ Нув’ сава вади хэта, Мариян’, ӈацэкы’ небян’, ма: – Тюку ӈацекы’ нид Израиль’ яхана ӈока ненэця’’ вэван’ тэваӈгуд’’, ӈани ӈокавадо’ саван’ еремда. Палы пыдар ӈо’’ сёнзямд сита. Пыда ӈокам’ поёмлаӈгу. Ӈока ненэцие’’ иӈу’’ ӈадимы’’ ӈэӈгу’’.
42002036	Нум’ вадам’ минрена Анна ӈобтарем’ таняна мэсь. Пыда Фануил’ не нюсь. Асира’ еркархад перевысь. Пыда саць пуху ӈэвысь. Анна си’’ив по’ хасавахананда илесь,
42002037	Иланда вэсм’ пыда сэрада ваертадась. Теда’ пыда сидндет ю’’ тет пода ӈэвы. Пыда сяхаӈгарт’ Хэбидя Харадм’ нивэдась хаебю’’, ялэ-пи ӈаворци’’ хаебидась, туёць таняна мэсь.
42002038	Тикы’ мальӈгана хэвханди’ тохоя Анна Нумд’ сава вади ваде’’ӈась. Иерусалим’ ӈэдабавам’ ӈатенанаха’’ пыда ӈацекы’ нямна лаханась.
42002039	Иосиф няби Мария мал’ Господь’ Ватовна серта’’махаданди’ пыди’ Галилея’ ян’, Назарет марканди’ салъяха’.
42002040	Ӈацекы ӈарамданыць, сёнзяда мэёмданыць, иӈудотаныць. Нумгад сейдысь. Иисус хасава ӈацекы Хэбидя Хардхана мэ
42002041	Хусувэй по’, Пасха’ Хэбидя Яляхана, Иисус’ небяхаюда-нисяхаюда Иерусалим’ март’ ядэрцетыхы’.
42002042	Пили’’ тарця ӈэсеты, Иисус юкад вата сидя похонанда мэбта, пыдо’ Хэбидя Ялям’ мэ’’манзь хаяць.
42002043	Хэбидя Яля’ ёльце’’ма’ пуна небяхаюда-нисяхаюда хардаханди’ хаяха’, Иисус ӈацекы Иерусалимхана хаись.
42002044	Небяхаюда-нисяхаюда тикы’ нямна ехэраӈаханзь, Иисусм’ ӈани’’ хибяха’’на яднаӈэ пэрӈадинзь. Тарем’ пыди’ яля’ ямбан’ мимаханди’ Сита перенито’ поӈгана, теневанито’ поӈгана пюрць пяди’.
42002045	Сита нихинзь хо’’, пыди’ Иерусалиман’ салъяха’, Сита таняна пюрць пяди’.
42002046	Валакада няхар’’ яля’ ваерахава Сита Хэбидя Хардахана хоӈаха’. Пыда Нум’ Вато’ тохолкода’’ поӈгана ӈамдёвысь, няндо’ инзелесь, сиддо’ хонрамбись.
42002047	Мал’ Иисусан’ инзелена’’ Пыда инда ӈук’’, Пыда хэтбадаха’’та пысамбиць.
42002048	Небяхаюда-нисяхаюда Сита манэць пысэйха’. Небяда Нянда ма: – Нюкцями’, Пыдар ӈамгэ сидни’ тарем’ пэрӈан? Маниер, мань нисянд ня’ Сит пюртахани’ ини’ вома’’.
42002049	– Пыдари’ Си’’ми ӈамгэ пюрӈади’? – Пыда хэтада. – Мань Нисяни хардахана мэвани таравам’ пыдари’ ехэрасади’?
42002050	Пыда ӈамгэм’ нянди’ вадеца, ниди’ хамада’’. Иисус нянанди’ хая;
42002051	Назаретан’ салй’’, нянди’ намдорцеты. Пыда небяда мал’ тикы сейханда пэнъяда.
42002052	Иисус ӈарамданыць, пота минзь ибетанаӈэ хантаныць. Пыда Нум’ сякана савась, ненэця’’ ӈод’’ мэнедонзь.
42003001	Иоанн Креститель Нум’ вади’ хэтыби 1 Самлянзимдей яӈгня похона Тиберия’ ервотава’ мальӈгана тикы хадкэсь. Понтий Пилат Иудея’ яхана ервотаӈэ тараб’’ Ирод Галилея’ яхана ервотась, Филипп няда ӈани’ Итурея’ яхана тамна Трахония’ яхана ервотанась, Лисаний ӈани’ Авиленея’ яхана ервотанась.
42003002	Тамальӈгана Анна няби Кайафа ӈарка хэхэдаӈгодаханзь. Тикы похона иленясяда яхана Захария’ ню Иоанн Нум’ вадам’ намда.
42003003	Таминда Иоанн Иордан яха’ хэвхана ӈэда ё ваертамба пяйда. Пыда ненэцяӈг’’ табадамбись: « Хэбяхасяламзь, икана хэхэдаӈго тара. Тикана Нум’ хэбяхада’’ ха’’авраӈгу».
42003004	Нум’ вадам’ минрена’ Исайя’ падаркана тарем’ пады: « Иленясяда яхана тёренана’ вабц: Господь’ е’’эмня минзьм’ хамадада’’! Пыда сарпида ирт’’ миндя’’ ӈэя’’!
42003005	Хусувэй лабта пирамая, хусувэй хой, седа ламдомая. Пай’’ неда’’ ирт’’ миндяӈэ хэя’’, лахацянзавэй я’’ – салмуйӈэ хэя’’.
42003006	Яндир’ ниня илена’’ Нумгад ӈэдабавам’ манэта’’!»
42003007	Нянда хэхэдаӈгованзь туртаха’’ Иоанн манзеты: « Пыдара’’ змейхат соябтавэда’’! Хибя нянда’’ манза: Нув’ ненхам’ хэрабта пиртара’’?»
42003008	Хэбяхасялмамда’’ серка’’нанда’’ манэ’’лабтара’’. Ихинанда’’ нёда’’ ман’’: « Авраам’ нюва’’!» Нянда’’ мадм’, Нум’ тюку пэхэт Аврааман’ ню серта пир’’ӈа.
42003009	Тубка мале пя’ вано’’ нимня хамадё илы: пя ӈамгэхэртахана ниб’’нанда тара’’ мадабидо’, тун’ моёпидо’.
42003010	« Ӈамгэм’ пэрпа’’на’’ сава ӈэбта?» – нянда ненэця’’ юнраць.
42003011	Иоанн ма: – Хибя’ сидя имбытата таняб’’, тикы имбытасядан’ ми’’ӈамда. Хибя’ ӈаврада таняб’’ ӈани’ ӈобтарем’ сертамда.
42003012	Ӈэва’ мирм’ ма’’ламбада’’ ӈобтарем’ хэхэдаӈгованзь турӈаць. Иоаннан’ юнраць: – Сидна’’ Тохоламбадава’’, ӈамгэм’ маня’’ пэрпа’’на’’ тара?
42003013	« Ненэцяӈгат ӈокаркам’ нёда’’ выкыбю’’», – Иоанн няндо’ лахана.
42003014	Тикад сянхава недватана саюв’’ сита хонраць: – Маня’ ӈани’ ӈамгэм’ пэрпа’’на’’ тара? Иоанн хэтадась: – Нёда’’ мартор’’, ненэцие нёда’’ маендамбю’’. Харта’’ недьбяхананда’’ иледа’’.
42003015	Ненэця’’ Христосм’ ӈатесама’’, мал’ ихи’’нандо’ Иоанн’ нямна ибедорӈаць: – Пыда Христос ӈэбтав’’?
42003016	Иоанн няндо’ тарем’ мась: – Мань сидда’’ икана хэхэдамбидм’. Нядни мэбетарка миӈа. Мань тамна Пыда ӈэта се’ тэ’’эм екахарта нин пирас’’. Пыда сидда’’ Нум’ Индкана, тухуна хэхэдаӈгу.
42003017	Пыда нянь’ янзэвм’ моёпада сивада мале ӈудаха’’нанда ӈа. Тарана янзэв Пыда сюрманзь ма’’лаӈгуда, ниня тарана нянь’ ӈувм’ лэёворта тухуна парадаӈгуда.
42003018	Иоанн ненэцие тохоламбись, няндо’ Маймбабцо Юн’ нямна лаханась.
42003019	Тикы’ нерцюня Ирод ( Галилея’ я’ ерв ) нянда нен’ нелеяць, Иродиадам’ мэсь. Ирод тамна ӈока вэва ӈамгэм’ сертась. Иоанн тикы’’ мал’’ серота е’’эмня Иродамда волтамбись.
42003020	Вэвавна сертавы серката тамна тарцям’ серта: Ирод Иоаннм’ сяролава мят’ пакалӈада. Иисус’ хэхэдава
42003021	Мал’’ ненэця’’ хэхэдаӈгова’ мальӈгана Иисус ӈобтарем’ хэхэдаӈгусь, туё’’ӈась. Пыда туё’’манда мальӈгана нув’ няра няӈгарй’’.
42003022	Иисусан’ Нум’ Инд’ ха’’мы’’, ӈадя голубь’ӈэ нюмдебада нув’ сармик’ то’’олхась. Нув’ няд вабц тэдамй’’: – Пыдар – Мань хамзана Нюми! Нянанд Мань сейми ӈа!
42003023	Иисус Харта серта пяб’’нанда Пыда няхар’’ юд’ мян подась. Ненэця’’ Сита ихинато’ Иосиф’ нюӈэ пэрӈадонзь. Иосиф ӈани’ Илия’ нюсь. Ӈани’’ ӈавхы’’ нида:
42003024	Маттаф Ливий’ нюсь, Ливий Мелхий’ нюсь, Мелхий Ианнай’ нюсь, Ианнай Иосиф’ нюсь,
42003025	Иосиф Маттафий’ нюсь, Маттафий Амос’ нюсь, Амос Наум’ нюсь, Наум Еслим’ нюсь, Еслим Наггея’ нюсь.
42003026	Наггей Мааф’ нюсь, Мааф Маттафий’ нюсь, Маттафий Симеина’ нюсь, Симеин Иосиф’ нюсь, Иосиф Иуда’ нюсь.
42003027	Иуда Иоанан’ нюсь, Иоанан Рисая’ нюсь, Рисай Зороввавель’ нюсь, Зороввавель Салафииль’ нюсь, Салафииль Нирия’ нюсь.
42003028	Нирий Мелхия’ нюсь, Мелхий Аддия’ нюсь, Аддий Косама’ нюсь, Косам Елмадама’ нюсь, Елмадам Ира’ нюсь.
42003029	Ир Иосия’ нюсь, Иосия Елиезер’ нюсь, Елиезер Иорим’ нюсь, Иорим Мамфат’ нюсь, Матфат Левий’ нюсь.
42003030	Левий Симеон’ нюсь, Симеон Иуда’ нюсь, Иуда Иосиф’ нюсь, Иосиф Ионан’ нюсь, Ионан Елиаким’ нюсь.
42003031	Елиаким Мелеай’ нюсь, Мелеай Маинан’ нюсь, Маинан Маттафий’ нюсь, Маттафий Нафан’ нюсь, Нафан Давид’ нюсь.
42003032	Давид Иесей’ нюсь, Иесей Овид’ нюсь, Овид Вооз’ нюсь, Вооз Салмон’ нюсь, Салмон Наассон’ нюсь,
42003033	Наассон Амминадав’ нюсь, Амминадав Админ’ нюсь, Админ Арний’ нюсь, Арний Есром’ нюсь, Есром Фарес’ нюсь, Фарес Иуда’ нюсь.
42003034	Иуда Иаков’ нюсь, Иаков Исаак’ нюсь, Исаак Авраам’ нюсь, Авраам Фарий’ нюсь, Фарий Нахор’ нюсь.
42003035	Нахор Серух’ нюсь, Серух Рагав’ нюсь, Рагав Фалек’ нюсь, Фалек Евер’ нюсь, Евер Салий’ нюсь.
42003036	Салий Каинан’ нюсь, Каинан Арфаксад’ нюсь, Арфаксад Сим’ нюсь, Сим Ной’ нюсь, Ной Ламех’ нюсь.
42003037	Ламех Мафусал’ нюсь, Мафусал Енох’ нюсь, Енох Иаред’ нюсь, Иаред Мелелеил’ нюсь, Мелелеил Каинан’ нюсь.
42003038	Каинан Енос’ нюсь, Енос Сиф’ нюсь, Сиф Адам’ нюсь, Адам Нум’ нюсь.
42004001	Иисусм’ хорпава 1 Иисусхана Нум’ Инд’’ ӈась. Пыда Иордан’ яхад сал’’махаданда Нум’ Инд’’ Сита иленясяда ян’ хана.
42004002	Таняна Сита тет ю’’ яля’ явол хорпись. Иисус тикы ялэ ӈаворци’’ хаебидась, тикы ялэ’’ пуна сатавна ӈаворман’ харвавамда хамада.
42004003	Явол Нянда мась: « Пыдар Нум’ Нюн ӈэб’’нанд тюку пэ няньӈэ серта табадан’’».
42004004	Иисус хэтада: – Ненэць’ ӈопой няньрихина илебта ни тара’’, Моисей’ Ватохона тарем’ пады.
42004005	Явол Иисусм’ пирця ян’ тэврада, Нянда лэркабт’ мал’’ ё манэ’’лабтэйда, ма:
42004006	– Тикы яха’’на ерводаванд е’’эмня Нянд ныхыдамд татадм’, тикы ё’’ тер татадм’. Мал’ тюку няни тавысь, мань ӈод’’ хибян’ харвадм’, тикан’ митын.
42004007	Ти тарем’, си’’ми ервотаб’’нанд мал’ тюку’’ Пыдар е’’яд ӈэӈгу’’.
42004008	Иисус нянда хэтада: Моисей’ Ватохона ваде’’мы: « Господь Нумд’ ервотамбад, Пыдарихинда манзара».
42004009	Тикахана явол Сита Иерусалиман’ тэвра, Хэбидя Харад’ махалэн’ нултада, маӈанё’’: – Пыдар Нум’ Нюн ӈэб’’нанд тюкоход таси’ санад’’;
42004010	Ӈавэй Нум’ Вато тарем’ лахана: « Сит лэтрамбава’ е’’эмня Ангелада табадангу;
42004011	Пыдар ӈэр пэн’ тапхалпата пыдо’ ӈудаха’’на Сит мине ханаӈгу’’».
42004012	Иисус хэтада: – Тарем’ хэтвы: « Господь’ Нумд нёр хорпю’’».
42004013	Тикы’ пуна явол Иисусм’ хорпа ӈэвадэй’’, ӈани сер’ ӈэсонд’ Сита хаеда. Иисус Галилеян’ салй’’
42004014	Нум’ Инд’ ныхына минренаӈэ Иисус Галилеян’ салй’’. Иисус’ нямна юн мал’ явна латы’’.
42004015	Пыда синагогаха’’на ненэцие тохоламбись, мал’’ Сита саву’’ӈаць.
42004016	Иисус Назарет’ март’ то. Пыда тикы маркана вадысь. Суббота’ яляхана Синагоган’ ханцеты. Теда’ ӈани’ тю. Падвым’ толабава’ е’’эмня Иисус нулй’’.
42004017	Нум’ вадам’ минрена Исая’ падарм’ нянда ми’’ӈа’’. Иисус падарм’ нэсь, тарця падвым’ хо:
42004018	18-19 « Господь’ Нум’ Инд’’ Нянан ӈа. Мань Нум’ тэравэдм’. Си’’ми маӈгбадаха’’ Маймбабцо Юнм’ хэтуванзь ӈэдара. Си’’ми сейдо’ тахаравы ненэцяӈг’’ савумдаванзь ӈэдара. Си’’ми маманзь ӈэдара: ‹ Пыдара’’ сярвэӈэ – сидда’’ ӈэдараӈгу’’›, ‹ Пыдара’’ сэвсядаӈэ – саӈода’’ ӈадимда’’›. Пыда Си’’ми маяндорти таӈгамдаванзь ӈэдара. – Сава ёльць’ то: ненэцяӈга’’на Господь’ лата сейда ӈэӈгу – тикым’ хэтуванзь ӈэдара».
42004020	Иисус Падарм’ синагога’ манзаранан’ ми’’ӈада, ӈамды’’. Мал’’ синагогахана мэна’’ Нянда сылыд’’.
42004021	Иисус вахалй’’: – Теда’ тюку’’ намдавы’’ вада’’ мал’ талеӈгуд’’.
42004022	Нямюхуданда ха’’амвы’’ вадида мал’ ненэця’’ ненэсяӈэ толабидонзь, сава вадаха’’та саву’’идонзь, пысамбиць: Пыда Иосиф’ ню нинякыв’ ӈа’’?
42004023	Иисус няндо’ мась: – Теда’ пыдара’’ Няни хадри’ ӈо’’ вади’’ харавна мандада’’: « Лекар’’, пыхыдамд савумда’’. Капернаум маркана сертавэмд маня’’ мале намдаваць. Соя’’ма яхананд ӈоб’’ тарцям’ серта’’».
42004024	Иисус тамна ма: – Нянда’’ ненэсям’ ваде’’ӈадм’. Нум’ вади минренам’ иле’’махананда нидо’ хамэдамбю’’.
42004025	Тяхаку’ мандадм’: Нум’ вади минрена Илия’ илеванда мальӈгана Израиль’ яхана ӈока сэра не илевысь. Тамальӈгана няхар’’ по’ пеля сарё’ яӈгусь, я’ ӈардан’ сата сэрад’ по’’ то’’.
42004026	Тарем’ ӈод’’ Илия тикы нехэ’’ ӈэдаравы нивысь ӈа’’, валакада Сарепта март’ сэра нен’ ӈэдаравысь. ( Сарепта мар’’ Сидон марад’ хэвхана ӈэвысь. )
42004027	Нум’ вадам’ минрена Елисей илеванда мальӈгана Израиль’ яхана мерё хабцяӈгана хаӈгурта’’ ӈокаць. Тарем’ ӈод’’ хибяхартадо’ савумдавы’’ нивысь ӈа’’. Сирия’ яхана илена Нееманри савумдавы ӈэвысь.
42004028	Мал’ синагогахана тикы вади намда’’махадандо’ ненсюмяць,
42004029	Пыдо’ санэяд’’, марад’ тяха’ пирця хой’ лаӈг’ ни’ Иисусм’ тарпрадо’. Марто’ тикы хой’ ниня ӈась. Иисусм’ таси’ мованзь мэдонзь.
42004030	Пыда ӈани’ мандалада ненэцие’’ помна нялтэй’’, маркад хая. Иисус ненэцяӈгад ӈа питарпи
42004031	Иисус Галилея’ яхана ӈэда Капернаум март’ салй’’. Суббота’ яляхана Пыда ненэцие тохоламбасеты.
42004032	Пыда вадаха’’нанда ныхыда мэбе’’ӈась, ӈадьбянда мал’ Пыда тохолковаханда пысамбиць.
42004033	Синагогахана ӈа ня’’амвы ненэць’ мэсь, пыда лэркабт’ ӈаркавна тёрей’’:
42004034	– Си’’ми хае’’. Назаретхана илевы Иисус, Пыдар нядна’’ ӈамгэр тара? Пыдар сидна’’ яӈгумдаванзь тосан? Теневадм’, Пыдар хибян. Пыдар Хэбидян, Нумгад Товэн!
42004035	« Мунзялув’’! – Иисус табадада. – Няданда тарпад’’!» Синагога’ еркана ӈа ненэцям’ мо’’набтада, ӈамгэхэрт вэвам’ нись серта’’, ненэцяӈгад тарпы’’.
42004036	Мал’’ ӈапаць, няхато’ лаханаць: – Тикы ӈамгэ ӈэбта, Пыда тарця ныхыда, ӈа табадамби, пыдо’ ӈани’ тарпотаныд’’?
42004037	Иисус’ нямна юн мал’ явна латы’’. Иисус ӈока хиби савумдамби
42004038	Иисус синагогахана мэ’’манда пуд тарпы’’, Симон’ хардан’ тю. Тамальӈгана Симон’ пухуцянда небя хаӈгурӈась, пыда ядёда я’’авлысь, сита нядаванзь Иисусм’ хаӈаць.
42004039	Иисус хаӈгурта’ нимня хо’’лерй’’, ядём’ ӈэвадалада. Ядё нем’ хае. Не тикыринда нулй’’, толямда хамада.
42004040	Хаер’’ пакалтанаб’’ ненэця’’ Иисусан’ хуркари хабцяӈгана хаӈгурти тэврамба пяць; Пыда хусувэмдо’ ӈудахананда савумдамбись.
42004041	Ӈокахат ӈа’’ тёрсавэй’’ тарпорӈаць: « Пыдар – Христосан, Нум’ Нюн!» Пыдхавадо’ Нум’ Тэравы Парэӈгода ӈэвамда теневаць. Иисус ӈо’’ сиддо’ табада, ма: « Тикым’ нёра’’ вадес’’». Иисус Иудея’ яхана Нум’ вадан’ ненэцие тохоламби
42004042	Хув’ мерувна Иисус иленясяда ян’ хая. Ненэця’’ Сита пюла’’. Хо’’махадандо’ пыдо’ Сита етри’ хаёванзь хаӈадонзь.
42004043	Иисус ӈо’’ ма: – Мань ӈо’’ ӈани марк’’ Нум’ Ерводава’ нямна Маймбабцо юнм’ минреб’’ни тара. Тикы’ е’’эмня Мань ӈэдаравэдм’.
42004044	Иудея’ синагогаха’’на Пыда тикы Маймбабцо юнм’ ненэцяӈг’’ ваде’’ӈась.
42005001	Иисус тохоламбадида хаӈа 1 Ӈобӈгуна Иисус Генисарет’ то’ хэвхана нусь. Ӈока ненэця’’ Нум’ вадан’ инзелева е’’эмня хэвхананда тирцедоркая нуць.
42005002	Иисус то’ вархана сидя ӈаном’ манэ’’ӈа; ӈаноход тарпавы’’ ёртя’’ поӈгдо’ парпиць.
42005003	Иисус ӈопой ӈанон’ тий’’ ( тикы Симон’ ӈано ӈэвы), Симонан’ ма: « Симон, ӈаномд тянёмбовна ид’ няку’ на’’волт». Тикахад Иисус ӈанохона ӈамдё ненэцяӈг’’ Нум’ вади тяха’ вадець пэй’’.
42005004	Лаханавамда ёльце’’махаданда Симонан’ ма: то’ ёрярка ян’ лабехалад’’, поӈгамд мод.
42005005	Симон мась: « Ервами, маня’’ пи’ ямбан’ поӈгарӈаваць, ня’’амвэва’’ яӈгу, харваб’’нанд вадавнанд сертаӈгув».
42005006	Ёртя’’ поӈгдо’ мо’’. Таӈок халэ ня’’ма’’. Поӈгдо’ ӈадара пэяд’’.
42005007	Тикахад пыдо’ няби ӈанохона ӈамдёда нидо’ сиддо’ нядаванзь хала’’. Такы’’ нидо’ ӈохолё то’’. Ӈобкана тарем’ сидя ӈаном’ панда’’. Ӈанодо’ ит’ сэяӈга пэй’’.
42005008	Симон ( сита тамна Петрӈэ нюмдебидонзь ) тикым’ манэкава Иисус’ хэван’ пулыта ни’ ха’’мы, ма: « Ервами, нядани хань’’, мань хэбяхасавэядм’!»
42005009	Иаков няби Иоанн ( пыди’ Заведей’ нюхунзь, тамна Симон’ няханзь ) таняна мэӈаханзь. Таӈок халэ манэць пыди’, ӈани’’ нянанди’ мэвы’’ ненэця’’ мал’ саць ӈапыд’’.
42005010	Иисус ӈо’’ Симонан’ ма: – Нён пин’’. Тюку ӈэсонд’ халэм’ поӈганаха’’на нэкалпинась, тад нерня’ ӈо’’ пыдар Нумд’ хиби тэврамбаӈгун.
42005011	Пыдо’ ӈанодо’ я’ варан’ нэкалъядо’, мал’ ӈаводо’ хаейдо’, Иисус’ пумна хая’’. Мерё хабцяӈгана хаӈгуртам’ савумдамбава
42005012	Ӈобӈгуна Иисус ӈопой маркана мэвысь. Хахая хэвувнанда мерё хабцяӈгана хаӈгурта ненэць’ ядвы. Иисусм’ манэкава пыда ян’ сулмыць, Сита хынумба пя: – Господь, Пыдар харваб’’нанд си’’ми савумда’’.
42005013	Иисус ӈудамда вэӈгала, нянда теба мась: – Харвадм’, нибтед’’! Мерё хабця’ тикы минринда няданда ха’’мы’’.
42005014	Иисус ӈани’ сита табада: – Хибяхартан’ тикым’ нёр вадес’’, хань’’, хэхэдаӈгодан’ ӈадив’’, Моисей’ Ватовна нибтеванд е’’эмня хӑнонд’’. Тикы савумамд тарем’ хамадаӈгудо’.
42005015	Иисус’ нямна ӈэда юн латаӈгась. Сита намдава’ е’’эмня, хабцяӈгат савума’ е’’эмня ӈока ненэця’’ Нянда миӈаць.
42005016	Иисус ӈод’’ ненэцянзяда яха’’ хэ’’ли ханцеты, туёцеты. Ядэрць я’’амнам’ савумдава
42005017	Ӈобӈгуна Иисус’ ненэцие тохоламбись. Нянда инзелена’’ поӈгана фарисей’’, Моисей Ватом’ пэртя’’ ӈамдыць. Галилей’, Иудея’ ӈока хардахат, Иерусалимхад товы’’ Иисусан’ инзелець. Хаӈгурти савумдамба Господь’ ныхы Иисусхана ӈась, Сита нядабись.
42005018	Сянхава ненэць’ Нянда ядэрць я’’амна хаӈгуртам’ пэӈа’ ниня мине та’’. Хардан’ тюлеван’ харвадонзь, Иисус’ нерня’ мэванзь мэдонзь.
42005019	Хардахана ӈо’’ таӈок ненэцянзь, пыдо’ тикым’ тюле я’’мадонзь. Тикана пыдо’ харад’ махалэй’ ни’ танэяд’’, махалэйм’ тахабтадо’, хаӈгуртам’ пэӈа’ ниня таси’ Иисус’ ӈарвэхэ’’ ха’’аврадо’.
42005020	Тикы ненэцие’’ пунрёвам’ манэкава Иисус хаӈгуртан’ ма: – Нявэ, хэбяхад ха’’авравы’’.
42005021	Фарисей’’, Моисей Ватом’ пэртя’’ варда’’лэяд’’: – Тикы хибя, Нум’ вомдарамбада? Хибя Нум’ хавна хэбяха ха’’аврамба пир’’ӈа?
42005022	Иисус идо’ теневыдась, хонрэйда: – Ӈамгэ тарця иӈуд сейханда ня’’амбида’’?
42005023	Ханзер’’ манзь сава: « хэбяхад ха’’авравы’’» нибтя « юркад’’, ядэр’’»?
42005024	Теда’ пыдара’’ теневаӈгуда’’, Ненэця’ Нюӈэ Нюмдебада хэбяха ха’’аврамба пир’’ӈа. Тикахана Иисус хаӈгуртан’ таланы’’, ма: – Юркад’’, пэӈамд мэд, хардаханд хань’’!
42005025	Такы минханда ӈо’’ юркы’’, пэӈамда мэ, Нувм’ савуць хардаханда хая.
42005026	Мал’’ пинабцям’ ня’’ма’’, таняна мэвы’’ Нувм’ савуӈаць, сёнзидо’ пинвахад пан’’ӈаць, пыдо’ маць: – Ӈэлири серо тюку яля’ маня’’ манэ’’ӈава’’. Иисус Левиям’ нянда хаӈа
42005027	Тикы хардахад тарп’’махаданда Иисус ӈэва’ мирм’ ма’’ламбадам’ манэ’’ӈа. Такы’ нюмда Левий ӈэвы. Левий ӈэва’ мирм’ ма’’ламбава’ харад’ хэвхана ӈамдёвысь. « Пумнани мий’’», – Иисус нянда ма.
42005028	Левий юркы’’, мал’ ӈавода хае, Иисус’ пумна ялй’’.
42005029	Тикы’ пуна хардахананда Иисус’ е’’эмня ӈарка ӈавормам’ серта. Ӈаворманзь ӈока ӈэва’ мирм’ ма’’ламбада’’ тамна ӈани’’ ненэця’’ мэць. Пыдо’ Иисус’ ня’ ӈобкана ӈаворӈаць.
42005030	Фарисей’’ ӈод’’, Моисей Ватом’ пэртя’’ Иисус’ тохоламбади хонрамбидонзь: – Пыдара’’ ӈамгэ’ ӈэва’ мирм’ ма’’ламбадаха’’на, хэбяхасавэй’’ ня’ ӈаворӈада’’, идарӈада’’?
42005031	Иисус намдорӈась, ӈамгэ’ нямна тохоламбадида хонрамбаса’’, хэтадась: – Сензаха’’на лекар’’ вуни тара’’, хаӈгуртаха’’на тара’’ нив’’.
42005032	Мань Нум’ ватом’ нёданаха’’ нидм’ ту’’, хэбяхасавэйха’’ хэбяхадо’ ха’’аврава’ е’’эмня тодамзь. Ӈарвоцява’’ яля’ е’’эмня
42005033	Иисусм’ хонраць: – Ӈамгэ Иоанн’ тохоламбада’’, Фарисей’’ тохоламбада’’ ӈобкад ӈаворцява ялы мэ’’ӈа’’, туё’’ӈа’’, Пыдар ӈани’ тохоламбадид ӈаворӈа’’, идарӈа’’?
42005034	Иисус хэтада: – Пыдара’’ ханзер’’ толабира’’, тюняхана мэна’’, нелеванда наны’ хэвхана мэна’’ ӈаворцявам’ мэць пирта’’?
42005035	Тад ӈо’’ яля’’ тута’’, нелеванда наныдо’ нянандо’ яӈгода’’, ти тикахана, тикы’’ яляха’’на ӈаворцява ялы пэрта’’.
42005036	Иисус няндо’ тарця вада’ харам’ хэта: – Таӈуй ембдярт’ едэй ембдяркад ныкалмы емнь’’мям’ хибяхарт нида сэдалт’’. Пыда тикым’ сертабата, пыда ӈани’ едэй ембдярм’ вомдаӈгу, емнь’’мя ӈо’’ тюку невхы ембдярм’ ӈад’’тада.
42005037	Хибяхарт илебей сяркам’ невхы ӈэсяӈг’’ ни вабтамбю’’. Тикым’ сертаб’’ сярка ӈэсяӈо ӈад’’та, сярка вабтумда, ӈэсяӈо’’ вомда’’.
42005038	Ниӈэ, илебей сяркам’ едэй ӈэсяӈг’’ вабтабидо’.
42005039	Пон’ сертабавы сяркам’ ӈэрпада илебей’ сяркан’ ни’’ харбелаӈгу’’, ӈадьбянда манда: « Ӈахат ӈэрпавэми саваркась».
42006001	Суббота’ яля’ ерв 1 Ӈобӈгуна суббота’ яляхана Иисус няньм’ вадюрма’ лабтавна ваераныць. Пыда тохоламбадида нянь’ ӈамдэд’ ӈэв ныдпиць, ӈудаха’’нандо’ няелпидонзь, янзэв ӈаворӈаць.
42006002	Фарисей’’ маць: – Ӈамгэм’ пыдара’’ пэрнада’’? Тикым’ суббота’ яляхана сертаба ни’ серос’’!
42006003	Иисус няндо’ хэтадась: – Пыдара’’ нисяра’’ толабю’’, Давид нито’ ня’ саць ӈаворман’ харвабто’, пыда ӈамгэм’ сертаса?
42006004	Нум’ Хардан’ тюхуя, хэбидя няньм’ мэхэя харта ӈаворӈась, харта няхата ми’’ӈась. Тикы няньм’ хэхэдаӈгоди’’ хавна хибяхарт ӈаворпата нисяв’’ тара’’.
42006005	Иисус нерня’ пэрӈадась: – Ненэць’ Нюӈэ Нюмдебада тикы суббота’ яля’ ӈо’’ ерв. Ненэця’ тыравы ӈудам’ савумдава
42006006	Няби суббота’ яляхана Иисус синагоган’ тю, тохоламбавам’ пя.
42006007	Таняна ненавэй ӈудада тыравы ненэць’ мэвысь. Фарисей’’ ӈо’’, Моисей Ватом’ пэртя’’ Иисусм’ вэва серт’ тэвраван’ хаврадонзь, ӈадьбяндо’ тяхасовна нянда сырӈаць: суббота’ яляхана ненэцьм’ савумдаӈгудав’’, нидав’’.
42006008	Иисус пыдо’ ӈамгэ’ нямна ибедор’’мамдо’ теневадась, тыравы ӈудасавэй ненэцянд’ ма: – Юркад’’, тюкон’, ерт’ нулад’’. Пыда ӈо’’ тарпы’’, нулй’’.
42006009	« Мань сидда’’ хонрамбидм’, – Иисус няндо’ вахалй’’, – суббота’ яляхана ӈамгэм’ тэраӈгуда’’? Саваюм’, вэваюм’? Илм’ илебтембава, илм’ хадарамбава тара. Ханяӈэюм’ саварка?» Пыдо’ мунзиць.
42006010	Мал’ нямнандо’ саӈомда ӈэдарахая Иисус ненэцянд’ ма: – Ӈудамд вэӈгалад. Такы тарем’ сертада – ӈудада ӈо’’ сензӈэ хая.
42006011	Фарисей’’ нензямзь нерциреяд’’, помнандо’ вадець пядо’, ханзер’’ Иисус’ ет’ ӈамгэм’ сертаӈгува’’. Юкад вата сидя апостол’’
42006012	Ӈобӈгуна тикы яляха’’на Иисус хой’ ни’ туё’’манзь хая. Пимда Нумд’ туё’’махана хаеда.
42006013	Хубтахана ӈани’ Пыда Харта тохоламбадида хаӈа, поӈгдандо’ юкад вата сидям’ тэра, апостолӈэ нюмдейда.
42006014	Ти нюбедо’: Симон ( Иисус Петрӈэ нюмдеда), Андрей ( Симон’ ня), Иаков, Иоанн, Филипп, Варфоломей,
42006015	Матфей, Фома, Иаков ( Алфей’ ню), Симон нябинзер’ Зелотӈэ нюмдебада.
42006016	Иуда ( Иаков’ ню ) тамна Иисусм’ вомдаравы Иуда Искариот. Иисус’ табеко’’
42006017	Иисус нянандо’ таси’, лабтан’ ха’’мы’’. Таняна мале Пыда ӈока тохоламбадида товы’’. Иудея’ яхад, Иерусалимхад, Тир’, Сидон’ маркат товы’’ ненэця’’ ма’’лавыдаць.
42006018	Пыдо’ Иисусан’ инзелеванзь товы’’, хабцяӈгат савуманзь товы’’. Вэнзёй ӈа’ маяндавы’’ ӈобтарем’ турцеты’’, пыдо’ ӈод’’ савумданыдаць.
42006019	Мал’ Иисусан’ теба тяхасумбиць, Няданда миндя ныхы мал’ сиддо’ савумдамбись.
42006020	Тохоламбадида саӈоць Иисус лахана пяда: – Маӈгбада’’, ябдалтавэда’’ ӈэӈгуда’’, Нум’ Ерводава е’’яра’’.
42006021	Теда’ ӈаворцяда’’, ябдалтавэда’’ ӈэӈгуда’’, Нум’ сидда’’ малебтеӈгу. Теда’ ярта’’, ябдалтавэда’’ ӈэӈгуда’’, Пыдара’’ писяндада’’.
42006022	Ненэць’ Нюӈэ Нюмдебадан’ пунрёванда’’ нид ненэця’’ сидда’’ сэхэдамбая’’, питарпая’’, таӈылмдамбая’’, нюбеда’’ вэвумдамбая’’ тарем’ ӈо’’ ябдалтавэда’’ ӈэӈгуда’’.
42006023	Тикы яляхана маймбида’’, маймбабцора’’ ӈарка ӈэя! Нумга’’на савам’ ня’’амӈгуда’’! Иринадо’-нисянадо’ тарем’ Нум’ вадам’ минрени волтамбиць.
42006024	Саваиленя’’, Пыдара’’ ӈани’ маяндортада’’! малебыхында’’ савам’ мэ’’ӈадаць.
42006025	Мынуда’’ пантаӈэ, маяндортада’’! Пыдара’’ ӈаворцяӈгуда’’. Писяндаӈэ, маяндортада’’! Пыдара’’ ярм’ ӈасилпаӈгуда’’, яртада’’.
42006026	Ӈока ненэць’’ сидда’’ савута’’, маяндортада’’! Иринадо’-нисянадо’ тарем’ сияк’’ Нум’ вадам’ минрени саву’’ӈаць. Волтамбадида’’ мэнелъяда’’
42006027	Нянда’’, Няни инзеленаха’’, Мань лаханадм’: – Сидда’’ волтамбадида’’ мэнейда’’, хибя сидда’’ сэхэда, тикаха’’ савам’ сертабида’’.
42006028	Хибя нянда’’ вэвам’ сертаван’ харва, такэн’ савам’ Нумгад хаӈада’’, хибя сидда’’ вэвавна ваде’’ӈа, тикы’ е’’эмня туё’’ӈада’’.
42006029	Тикан’, хибя сит падун’ тырарта, няби падумд хамада’’, хибя панэмд марпата нёр мадарпю’’, пыда имбытамд ӈод’’ ня’’мамда.
42006030	Хусувэй няданд хандан’ мис’’, е’’ямд марпата пуня’ нёр хай’’.
42006031	Ненэця’’ е’’эмнянда’’ ӈамгэм’ сертабабто’, пыдара’’ ӈо’’ е’’эмняндо’ тарцям’ сертабида’’.
42006032	Сидда’’ мэнени мэнеб’’нанда’’ ӈанихит ӈамгэвна саваркада’’? Хэбяхаворта’’ ӈо’’ сиддо’ мэнени мэне’’.
42006033	Сидда’’ нядабади нядабаб’’нанда’’ Нумгад ӈамгэ савам’ ӈатеда’’? Хэбяхасавэй’’ ӈобтикым’ сертаби’’.
42006034	Пыдара’’ тикырихи ӈатевлембаб’’нанда’’ хибяхат тадавам’ ӈатеда’’, ӈанихит ӈамгэвнанда’’ саваркада’’? Тарем’ пуня’ ӈатебям’ ня’’амва’ е’’эмня хэбяхасавэй’’ ӈод’’ хэбяхасавэйхад ӈатевлемби’’.
42006035	Пыдахавара’’ сидда’’ волтамбадида’’ мэнейда’’, нядабида’’, ӈамгэхэртан’ нись ен’’ ӈатевлембида’’. Тикахана Нумгад савам’ ня’’амӈгуда: Тю’’уй Нум’ Нюда ӈэӈгуда’’, Пыда Харта савам’ ехэранаха’’ нюӈг, вэнзуха’’ нюӈг.
42006036	Пыдара’’ ӈод’’ Нум’ Нисянда’’ тотрев’ сейтада’’. Волтамбава’ нямна
42006037	Хибяхартм’ нёда’’ волтамбю’’ – сидда’’ ӈо’’ ни’’ волтаӈгу’’. Хибяхартм’ харан’ нёда’’ ха’’аврамбю’’ – сидда’’ ӈо’’ харан’ ни’’ ха’’авраӈгу’’. Вэвам’ юрыбира’’ – пыдара’’ вэвамда ӈобтарем’ юраӈгу’’.
42006038	Мипида’’ – нянда’’ ӈо’’ тавы ӈэӈгу. Панта падм’ ми’’ӈада’’, таӈок тавы ӈэӈгу: саб’’ниӈгудо’, тантадо’, варота ёльцянд’ пандавы ембдярта’’ пан’’ пандавы’’ ӈэӈгу’’. Сяӈокм’ митада’’ таӈок нянда’’ тавы ӈэӈгу.
42006039	Иисус няндо’ лахарём’ хэта: – Сэвсяда сэвсядам’ вадарць пирпатав’’? Хэ’’ли’ пыди’ ӈобкана ваӈган’ нихи’ мо’’наӈгу’’?
42006040	Тоходанна тохолкодахаданда ваць я’’ма, тоходанвамда ёльце’’махаданда пыда тохолкоданда пир’’ӈэ хэсь пирта.
42006041	Ӈамгэ пыдар нянд сэвхана табор’ ясм’ маниен, павар’ пям’ ӈани’ сэвхананд нин мание’’?
42006042	Сэвхананд павар’ пям’ ниб’’нанд мание’’, ханзер’’ пыдар няханд лахана пир’’ӈан: « Нявэ, сэвхаданд табор’ ясм’ нэкалкадм’»? Сияк! Нюрте’’э харт сэвхаданд павар’ пям’ нэкал’’, тикана манэтар, табор’ ясм’ нянд сэвхад ханзер’’ тюхултар. Сава’ нямна, вэва’ нямна
42006043	Сава ӈодя’ пя’ ниня вэва ӈодя’’ ни’’ вадюр’’. Вэва ӈодя’ пя’ ниня сава ӈодя’’ ни’’ вадюр’’.
42006044	Хусувэй пям’ ӈодявнанда тумдабидо’. Ӈавэй пюӈгад мараӈгам’ ни’’ ма’’ламбю’’, неро’ нид лынзермям’ ни’’ ма’’ламбю’’.
42006045	Сава ненэця’ сейхад нюмг сер’’ миӈа, вэбтый ненэць’ сейхад ӈани’ вэнзу сер’’ миӈа. Ненэця’ сейхананда ӈэда тикада ӈани’ нямюхунда ӈа’’. Са’’лако’’, ибета’’ миртя’’
42006046	Ӈамгэ пыдара’’ Си’’ми хаӈада’’: « Ервами, Ервами», Мань ӈамгэм’ ваде’’ӈадм’, тикым’ ӈани’ нира’’ сертабю’’?
42006047	Хибя Мань вадаха’’ни инзеле, вадини нёда, Няни турта ненэць’ хибя’ то’’олха? Мань нянда’’ теда’ табэдярм’ хэтаӈгудм’.
42006048	Тарця ненэць’ ибета миртяраха: ям’ пэ’ ӈэсонд’ сабкада, харадм’ пэ’ ни’ ӈабтада. Ӈарка саво’ ид’’ ёльцьӈгана тарця харадм’ и’’ нида манзабтаӈгу’’. Тарця харад сававна мивы ӈэвысь. Сававна мивы харадм’ и’’ нида ласамла’’, нида ханаӈгу’’.
42006049	Мань вадаха’’ни инзеленам’, муӈгани ниня намдорта тарця ненэцялаха: хардамда таханзи’’ таб’ ни’ мивэда. Ӈодь’’ ид’’ харад’ хэвха’’ тоб’’ харад ӈарханда тахараӈгу.
42007001	Сотник’ манзаранитам’ савумдава 1 Иисус ненэцяӈг’’ мал’ хэтувандамда ёльце’’махаданда Капернаум’ март’ салй’’.
42007002	Таняна ӈопой сотник’ манзаранитада хава’ пирувна хаӈгулы’’. Пыда манзаранитамда ёльце сяӈадась.
42007003	Сотник Иисус’ сертабада серо намда, Иудея’ ӈаркти Иисусан’ ӈэдара, Иисус нянда тобта сава ӈэись, манзаранитамда савумда тоись.
42007004	Иудея’ ӈаркта’’ Иисусан’ то’’, Сита ханзь пя’’: – Тикы сотникм’ нядаванд пир.
42007005	Пыда маня’’ ненэциена’’ мэне, синагогадава’’ сертась.
42007006	6-7 Иисус нянандо’ хая. Пыдо’ мале сотник’ харад’ хэвхана мэць, тикы’ мальӈгана сотник’ ня’’ ӈадимя’’, Иисусан’ сотник’ вади хэта’’: « Ервами, нён тэтан’’, маньзяван ёльце вэвадм’, ӈадьбянда Сит мякани ханзь нидм’ пирас’’. Ханзер’’ Пыдар мякани тюӈгун. Вадарим’ ман’’, манзаранитами савумда».
42007008	Мань хар’’н ервани таня’’, си’’ми табадамби’’, мань ӈо’’ табадамбада’’ саюван’ таня’’. Ӈопойн’ мань табекудм’: « Хань’’» – пыда миӈа, нябин’ мадм’: « Таля’’» – такы тута, манзаранитахани мадм’: « Тюкум’ сертад» – пыда сертабида.
42007009	Тарця вади намда Иисус ёльце пысай’’, пумнанда мимы ӈока хибяха’’ васада мась: – Ненэсяӈо’’, тарця ӈарка пунрёвам’ Мань Израильхартахана нивась хо’’.
42007010	Сотник’ ӈэдаравы’’ сал’’махадандо’ манзаранитам’ мале сензӈэ ходо’. Иисус сэра не’ нюм’ илебтемби
42007011	Ӈэлом’ тикыри’ пуна Иисус Наин март’ хаясь. Нянанда тохоламбадида тамна ӈока мандалада хибя’’ ядаць.
42007012	Тикы мальӈгана Пыда марад’ тюӈгалава’ хэван’ тэвотанбата маркад хальмерм’ тарпрамбиць. Яӈгумы не’ ӈоб’’ ню ӈэвы ( небяда сэра не ӈэвы). Сэра не’ ня’ ӈока ненэця’’ ядась.
42007013	Господь сэра нем’ манэ’’кава, сейхананда сяялӈада: « Нён яр’’», – Пыда ма.
42007014	Иисус хальмер’ хэван’ то’’махаданда пэмбадан’ ӈудамда масибте. Хальмерм’ миневы’’ нулъяд’’. Иисус ма: – Наны, нянд мадм’, юркад’’!
42007015	Яӈгумы ӈамды’’, вахалй’’. Иисус наны’ небян’ ма: « Ти, нюр!»
42007016	Ненэця’’ пинвахад ялюмзь Нувм’ саву’’ӈа’’: – Поӈганана’’ ӈарка Нум’ вадам’ минрена ӈадимя. Нум’ Харта ненэциеда нядаванзь то.
42007017	Иисус’ нямна ӈэда юн Иудея’ тавна латы’’, тамна хэвханда ӈэда яха’’на сось. Иоанн Креститель’ ӈэдаравы’’
42007018	Иоанн’ тохоламбада’’ мал’ хадкэвы серо Иоаннан’ хэтыдо’.
42007019	Иоанн хэвханда сидямбой тохоламбадамда хаӈась, сидди’ Иисусм’ хонраванзь ӈэдарамби: « Пыдарув’’ товандан нибтя маня’’ ӈаним’ ӈатеӈгува’’?»
42007020	Пыди’ Иисусан’ тоӈаха’, маӈаха’: – Нянд сидни’ Иоанн Креститель маманзь ӈэдара: « Пыдарув’’ товандан нибтя маня’’ хибяхавам’ ӈаним’ ӈатеӈгува’’?»
42007021	Тамальӈгана Иисус мале ӈока ненэцяӈгат ӈа питармысь, ӈока хаӈгурта ненэцие савумдась, ӈока сэвсядаха’’ саӈодо’ ӈадимде.
42007022	Иисус ӈэдаравэхэ’ ма: – Хаяди’, Иоаннан’ мал’ манэ’’мыди’, намдавыди’ хэтади’: сэвсяда’’ саӈодо’ ӈадимя’’, мэдна’’ ядэрць пэяд’’, мерё хабцяӈгана хаӈгурта’’ савумданыд’’, хасяда’’ ӈо’’ намдолыд’’, хавы’’ илелтаныд’’, маӈгбада’’ Маймбабцо Юнм’ намда’’.
42007023	Хибя Няни пунрёвамда ни ёт’’ ябда маймби’’.
42007024	Иоанн’ ӈэдаравы’’ хэ’’мяхадандо’ Иисус Иоанн’ нямна ненэцяӈг’’ лахана пэй’’: – Иленясяда ян’ ӈамгэм’ манэ’’манзь ханцада’’? Мерцяхана выяӈгана ӈуво манэ’’манзь ханцада’’?
42007025	Тад ӈо’’ ӈамгэ’ е’’эмня пыдара’’ иленясяда ян’ ханцада’’? Мирета панэхэ’’ ембадёда ненэцям’ манэць харвавэкэда’’? Мирета панэхэ’’на ембадёда’’, саваилебцхана илена’’ – пыдо’ парэӈгода’’ хардаха’’на иле’’.
42007026	Хибям’ ӈо’’ пыдара’’ манэ’’манзь ибедорцада’’? Нум’ вадам’ минренам’ манэ’’манзь харвасада’’? Ӈаа’, нянда’’ мадм’. Тикы ненэць’ Нум’ вадам’ минренахад ӈарка.
42007027	Пыда нямнанда падвы: « Ти, нернянанд миндяӈэ ясавэйми ӈэдарамбидм’, Пыдар нернякумнанд минзьм’ хамадаӈгу».
42007028	Нянда’’ ӈо’’ мадм’, я’ ниня Иоаннхад сямянхат сюдбя ненэць’ яӈгу. Нум’ ерводавахана ӈо’’ мэна’’ поӈгана сямянхат нюдя Иоаннхад ӈаркавна ненадо.
42007029	Мал’ хибя’’, ӈэва’ мирм’ ма’’ламбадахарта’’ Иисус’ вади намдахава Иоаннхад хэхэдамбавам’ ня’’ма’’. Тарем’ Нувм’ ӈарцие’’ӈаць.
42007030	Фарисей’’ ӈод’’, Моисей Ватом’ пэртя’’ ӈод’’ Нум’ табеком’ нидо’ ня’’ам’’. Иоаннхана ниць хэхэдан’’.
42007031	Иисус ӈо’ ма: – Мань теда’ илена ненэцие’’ ӈамгэ’ няю’ таслаӈгун? Хибя’’ то’’олха’’?
42007032	Пыдо’ ма’’лёва яхана ӈамдёда’’ ӈацекы’’ то’’олха’’, няхато’ тёрырӈа’’: « Маня’’ е’’эмнянда’’ вывку муну’’лаваць, пыдара’’ ӈо’’ нидаць тӑрӑ’’, маня’’ е’’эмнянда’’ ярабцо сё мэ’’ӈаваць, пыдара’’ ӈани’ нидаць яр’’».
42007033	Иоанн Крестительхава тось, няньм’ ни ӈавор’’, сяркам’ ни ӈэрпю’’, пыдара’’ мадаць: « сёнзянда мюня ӈа инд’’ мэ».
42007034	Ненэця’ Нюӈэ Нюмдебада то, ӈаворӈа, идарӈа, пыдара’’ ӈо’’ лаханада’’: « Тикы ненэць’ ӈавормам’ мэне, ябе идм’ мэне. Пыда ӈэва’ мирм’ ма’’ламбади’’ ня, хэбяхасавэй’’ ня».
42007035	Нумгад иӈудм’ ня’’амвы’’ Нум’ иӈудм’ саву’’ӈа’’. Иисус’ ӈэ халтавы не Симон’ хардахана мэ
42007036	Ӈопой фарисей Иисусм’ ӈаворман’ нянда хаӈада. Иисус фарисей’ хардан’ тю, толь’ хэван’ хасавады’’.
42007037	Тамальӈгана тикы маркана хэбяхасавэй не илевы. Пыда Фарисей’ хардахана Иисус’ ӈавормам’ тумда. Ӈобтарем’ таня’ то. Сава ӈабтсавэй юрм’ сэр’’ пэхэд сертавы хыдяхана та.
42007038	Пыда Иисус’ ӈэ’ ӈарвэй’ малхана нусь, ярӈась, хайлада Иисус’ ӈэ’’эмна хайнаць. Иисус’ ӈэ не ӈэванда тарка’’на тэпа пэйда, ӈэда нюцямбись, ӈэхэта сава ӈабтсавэй юрм’ хамдабись.
42007039	Иисусм’ хамы Фарисей тикым’ манэ’’махаданда ида ядэлы’’: « Тюку ненэць’ ненэсянда Нум’ вадам’ минрена ӈэб’’нанда, Пыда теневаись, Нянда тиндерта не – хэбяхасавэй не».
42007040	Тикана Иисус фарисеян’ ма: – Симон, Мань нянд ӈамгэхэвам’ хэтван’ харвадм’. – Тохолкода, ман’’, – такы хэтада.
42007041	Иисус ӈо’’ ма: – Сидя ненэць’ ӈопой тэтахад есям’ ӈатевлеӈаханзь. Ӈопоюм’ самляӈг юр’’ есям’ ми’’мандась, нябиюм’ сямляӈг юдм’.
42007042	Хибяхартади’ ӈатевди’ салда я’’мась. Есям’ ӈатевлевы ӈатевди’ пуня нида хай’’. Ман’’, есям’ ӈатевлевэн’ хибяди’ сейда нюӈг ӈэӈгу?
42007043	Симон хэтада: – Мань ибедорӈадм’, хибян’ ӈокарка ӈатебя юрвы ӈэса. – Ненэсявна пыдар ибедорӈан, – Иисус ма.
42007044	Тикахад Иисус нен’ сюрхалй’’, Симонан’ ма: – Тюку нем’ пыдар маниер? Мань хардаханд тодм’, ӈэни халтава’ е’’эмня икартадами нин та’’, пыда ӈо’’ Мань ӈэни хайлаха’’нанда хамда’’ида, ӈэванда тарка’’на тэ’’ида!
42007045	Пыдар ӈо’’ Си’’ми нинась нюця’’, тюку не ӈани’ хардан’ тювани мальӈгана ӈэни нюцямба ни’’ ӈэвадан’’.
42007046	Пыдар ӈэвами нир юрите’’, пыда ӈани’ мирета сава ӈабтсавэй юрм’ Мань ӈэни ни’ хамдпида.
42007047	Нянд мадм’, Нум’ нехэд хэбяхавода ха’’аврась, ӈадьбянда не’ сейда нюмгӈэ хая. Тянёвна хэбяхада ха’’авравы’ сёнзяда ханюй.
42007048	Тикахад Иисус нен’ ма: – Хэбяхавод ха’’аврэйд.
42007049	Ӈани’’ мядонда’’ идо’ ядэлыд’’: Пыда хибя ӈэбта? Хэбяхарт ха’’аврамби?
42007050	Иисус ӈо’’ нен’ ма: – Пунрёвар сит няда, сёнзянд инд’’ таӈга хань’’.
42008001	Иисус’ пумна ядвы не’’ 1 Ӈэлом’ тикы’ пуд Иисус марде’’ помна, ӈэсы’’ помна ядэрӈась. Пыда Нув’ Ерводава’ нямна Маймбабцо юнм’ тэврамбись. Нянанда юкад вата сидя тохоламбадада мэсь.
42008002	Тамна ӈо’’ сянхава не ядась. Сиддо’ ӈа’ индкад тарпрась, хабцяӈгат илебтевысь. Поӈгнандо’ Магдалинаӈэ нюмдевы Мария мэсь. Иисус няданда си’’ив ӈам’ питарӈась.
42008003	Нянандо’ ӈо’’ Иоанна ядась. Пыда Хуза’ несь. Хуза ӈани’ Ирод’ харадм’ пэртяӈэ тарась. Не Сусанна ӈани’ нянандо’ ядась. Тамна ӈока ӈани’’ ядаць. Тикы не’’ харто’ е’’эйдо’ мипа Иисусм’, Пыда тохоламбадида нядабиць. Янзэв моёпада’ нямна лахарё
42008004	Ӈобӈгуна Иисусан’ яндахы’’ яхат ӈока ненэця’’ ма’’лыць, Пыда няндо’ лахарём’ ваде’’ӈась: «
42008005	Ненэць’ янзэв ян’ моё’’манзь тарпы’’. Янзэв моёпаванда мальӈгана ханяӈы’’ янзэв’’ сехэры’ хэван’ ха’’мыд’’, танъядо’, нув’ сармик’’ повыбавыдо’.
42008006	Ӈанидо’ манябэ’’ ян’ ха’’мыд’’, ябтам’ нись хо’’ ӈодь’’ соёлёто’ ӈадимзь тыра’’.
42008007	Ӈани’’ ӈуво’’ понд’ ха’’мыд’’, вадё’’махадандо’ янзэв’ соёлё ӈув’’ талыдо’.
42008008	Ӈанидо’ ӈо’’ сава я’ ни’ ха’’мыд’’. Янзэв’’ тарпыд’’, нянь ӈум’ вады. Вадёвы нянь ӈумгад ӈока янзэв ӈадимя». Лахарёмда ёльце’’махаданда Иисус ӈаркавна ма: – Хавода таняда’’ – намдамда! Лахарём’ тасламбава
42008009	Тохоламбадида Иисусм’ хонра’’, тюку лахарё ӈамгэ’’ нямна ваде’’мы.
42008010	Иисус хэтада: – Пыдара’’ Нум’ Ерводава’ серо мале тумдэйда’’. Ӈани’’ ӈо’’ ехэрэйдо’. Мань няндо’ лахарёхо’’на лаханадм’. Сырпато’ ӈод’’ нидо’ мание’’, намдорпато’ ӈод’’ – тарем’ ӈод’’ нидо’ хамэдамбю’’.
42008011	Ти, тюку лахарё тарем’ ваде’’мы: янзэв – тикы Нум’ вада.
42008012	Сехэры’ хэван’ ха’’амвы’’ янзэв’’ – тикы’’ тарця ненэця’’ то’’олха: вадам’ намдорӈа’’, тикад ӈани’ дьявол турӈа. Ненэця’’ нибто’ пунрю’’, нибто’ нибте’’ сейхатато’ дьявол вадам’ ханаби.
42008013	Манябэ’’ ян’ ха’’амвы’’ янзэв’’ – тикы’’ тарця ненэця’’ то’’олха’’: маймба вадам’ ня’’амби’’. Тикы ненэця’’ паӈгсяда янзэвраха’’. Ӈамгэхэва’ пират’ пыдо’ пунры’’. Ӈодь’’ сиддо’ хорпа пяӈгу’’ Нум’ вадам’ сейхатато’ моёпидо’.
42008014	Ӈуво’’ понд’ ха’’амвы’’, вадёвдавэй’’ янзэв’’ – тикы’’ тарця ненэця’’ то’’олха’’: вадам’ намдадо’. Тэта илам’ пэрць, нюрцям’ харвобтась, илебтяр’’ нямна няркнась таром’ ни сертабю’’.
42008015	Сава ян’ ха’’амвы’’ янзэв’’ – тикы’’ тарця’’ ненэця’’ то’’олха’’: Нум’ вадам’ намдахава нюмг сава сейха’’нандо’ сюрпидо’. Сёнзито’ мэё’ нид ӈока сава таром’ тэвра’’. Тикым’ хэта Иисус ма: – Хавода таняда’’ – намдамда! Седеркабт’ нямна лахарё
42008016	Хибяхарт седеркабтм’ табца’’махаданда неранзь’ едхана нида синдабаӈгу’’, ва’’ав’ ӈыл’ ӈод’’ нида падалт’’. Ни ӈа’’, тюӈгана’’ ялям’ манэ’’мандо’ е’’эмня седеркабтм’ тю’’уня’ ӈабтаӈгуда.
42008017	Тале пэрмы ӈамгэ ӈадимадавэй’ ни хаюр’’, такалмы ӈамгэ’ тумдавэӈэ ханта, ӈадимда.
42008018	Намдорманд сыр’’. Танядаха’’ тамна нядавы ӈэӈгу, ӈамгэхэртасядахав’ ӈани’ танявандархада мар’’мы ӈэӈгу. Иисус’ небя, нида
42008019	Сита манэ’’ма е’’эмня Иисусан’ Пыда небяда, нида то’’. Хэвханда тэва я’’мыдаць, Иисус’ хэвхана ёльце ӈока хибя мэсь.
42008020	Хибяхава Нянда вадам’ ӈэдара: – Пыдар небяр, нид пихина ну’’, Сит манэ’’ман’ харва’’.
42008021	Иисус ма: – Нум’ вадан’ инзелена’’, Нум’ вадавна илена’’ небядани, нядни толабин. Иисус тохона сата мерцям’ янимдамби
42008022	Ӈобӈгуна Иисус тохоламбадита ня’ ӈанон’ ӈамды’’, няндо’ ма: – Няби то’ варан’ мадарахава’’. Пыдо’ ӈохолыд’’.
42008023	Ӈохолёвандо’ сер’ Иисус хонарэй’’. Лакри’ тохона сата мерцяӈэ хая, ӈаном’ и’’ ӈыламдамба пяда, пыдо’ маянд’ еремя’’.
42008024	Тохоламбадида Иисус’ хэван’ то’’, Сита сидедо’. « Ервава’’, Ервава’’, маня’’ хаӈгутава’’!» – пыдо’ ма’’. Иисус сидё’’махаданда мерцям’ янимда, хамб янимда. Сата мерця, хамба’’ хэ’’нюмя’’, ӈэвадэяд’’.
42008025	« Пыдара’’ ӈамгэ нида’’ пунрю’’?» – Иисус тохоламбадахата ма. Пыдо’ сейсяламдёдаӈэ, пысабтёдаӈэ няхато’ юнраць: « Хадри’ ӈо’’ Пыда хибя ӈэб’’нанда? Мерцяхартан’, икартан’ табеку, такы’’ ӈани’ табекохота сер’’ӈа’’». Гадар’ яхана ӈа’ исялмдевым’ илебтева
42008026	Пыдо’ Гадара’ ян’ ӈанохона то’’. Гадара Галилея’ яхад то’ няби вархана ӈэвы.
42008027	Иисус то’ варан’ ха’’амхава Пыда неранда няд маркад ӈа’ исялмдевы ненэць’ тарпы’’. Пыда мале ӈахат панэсялмысь, пыда хардахана нивы иле’’, хальмер’ хоркадёхо’’на илевы.
42008028	Иисусм’ манэ’’манда сер’ пыда Иисус’ нерня’ пулыта ни’ мо’’нэй’’, тёрей’’: – Пыдар, Иисусӈэ, Нум’ Ню, нядни ӈамгэр тара? Нянд хынумбидм’, си’’ми нён маябтамбю’’!
42008029	Иисус ӈам’ ненэцяӈгад тарпа табадада. Ӈа ӈобкад тикы ненэцям’ тэ’’ларасетыда. Ненэцям’ ӈуди’’маната, ӈэ’’эмната еся иняха’’на сярсетыдо’. Ӈа ин ныдцеты, хибярисяда ян’ ханасетыда.
42008030	Иисус сита хонра: – Нюмл ӈамгэ? – Легионадм’, – сёнзяханда ӈока ӈа’’ тювы’’, ӈадьбянда тарем’ мамы.
42008031	Ӈа’’ ӈани’ Иисусм’ хынумба пя’’, сиддо’ ӈылсяда я’ син’ ниб’’нанда ӈэдара’’.
42008032	Хахая, хой’ ядхана, тамальӈгана парась’’ мандал’’ хадырмы. Ӈа’’ Нянда тибарӈа’’, пыдо’ парась’’ мю’ тюван’ харва’’. Иисус тарем’ табадада.
42008033	Ӈа’’ тикы ненэцям’ хае’’махадандо’, парасьха’’ тю’’махадандо’ мал’ мандал’’ лаӈгхад тон’ санэяд’’, пакалъяд’’.
42008034	Парасьбэртя’’ хадкэвым’ манэкава сюрбыд’’, маркана, хый яхана мал’ хадкэвым’ хэтадо’.
42008035	Ненэця’’ хадкэвым’ манэ’’манзь ӈобт’ ма’’лэяд’’. Иисусан’ то’’махадандо’, пыдо’ ӈа’’ хаевы ненэцям’ манэ’’ӈа’’. Пыда Иисус’ ӈэ’ хэвхана ембдё, сава им’ мэць ӈамдысь. Пыдо’ саць сейдо’ ӈапыдаць.
42008036	Савумдабада ненэцьм’ манэ’’мы’’ едэй товэхэ’’ тикы’ нямна вадець пядо’.
42008037	Тикана Гадарин’ я’ тер’’ Иисусан’ хынумда’’, ма’’: « Тюку яхад хань’’!» Пыдо’ саць вэнолавыдаць. Иисус ӈанон’ ӈамды’’, тикад салй’’.
42008038	Ӈа’ хаевы ненэць’ Нянанда хэванзь идеяць, Иисус сита ӈэдара, ма:
42008039	– Хардаханд салад’’, Нум’ е’’эмнянд сертавым’ мал’ ненэцяӈг’’ вадет. Ненэць’ хая, Иисус е’’эмнянда ӈамгэм’ сертаса мал’ маркана иленаха’’ хэтада.Иаир’ не нюм’ илебтева, хаӈгурта нем’ савумдава
42008040	Иисус’ сал’’махад Сита ӈока мандалада ненэця’’ ӈатець.
42008041	Ӈопой ненэць’, синагога’ ерв ӈэвы. Иаирм’ нюбе’’мы. Пыда Иисусан’ то, ӈарвэхэ’’та мо’’нэй’’, хардаханда хаӈада.
42008042	Иаир’ не нюда, юкад вата сидя пота не ӈацекэця, хава’ пирувна хаӈгурӈась. Иисус таня’ хая. Ядна’’ ненэця’’ Иисус’ хэвувна сюрхалё мандалюрӈаць.
42008043	Мандалада ненэцие’’ поӈгана ӈопой не мэвысь. Мале юкад вата сидя по’ вэида мимы’’. Пыда лекарха’’ мал’ есида сад’’ӈась. Хибяхарт сита няда я’’мась.
42008044	Пыда Иисус’ пуня’ сы’’ӈадэй’’, ембдярта вакан’ тирцядась. Хамдумбада вэяда тикыринда мацяда.
42008045	« Хибя Няни тирцяда?» – Иисус юндарӈа. Хибяхарт ни ман’’, Петр ӈо’’ ма: – Ервами, ненэця’’ хэвхананд сюрхалё мандалы’’, Нянд тирцядарӈа’’.
42008046	Иисус ӈо’’ ма: – Хибяхава Няни тирцяда. Нядани ныхыни тарпавам’ Мань хамадав.
42008047	Тикана не хамадада, тале сертавэда манэ’’мы, ледре Иисус ӈарвэхэ’’ мо’’нэй’’. Мал’ ненэцяӈг’’ хэтада, ӈамгэ’ е’’эмня Иисусан’ тирцядаса, ханзер’’ тикырихинда савумза.
42008048	Тикана Иисус нянда ма: – Пунрёвар сит савумда. Сёнзянд инд’ таӈга хань’’.
42008049	Иисус тамна лаханавамда нись ёльце’’, Иаир’ хардахад хибяхава то, ма: « Не нюр ха, – пыда ма. – Тохолкодам’ нёр яебтамбю’’».
42008050	Иисус тикы вадам’ намдхава, Иаиран’ ма: – Нён пин’’, валакада пунрю’’, не ӈацекы илебтевы ӈэӈгу.
42008051	Иисус Иаир’ хардан’ то. Хибяхартм’ ни тюле’’. Валакада Петр’, Иоанн’, Иаков’ хавна тамна не ӈацекы’ нися, небя тю’’.
42008052	Харад’ хэвхана мэна ненэця’’ не ӈацекым’ сянзь мале’ ярӈаць. Иисус ма: – Ярць ӈэвадэйда’’, пыда ни ха’’, хоны.
42008053	Иисусм’ писянзита пяць, не ӈацэкы’ хавам’ теневаць.
42008054	Иисус сита ӈудахаданда ня’’ма, ма: – Не ӈацекы, юркад’’!
42008055	Не ӈацекы’ индата салъй’’, пыда таминда юркы’’. Иисус сита ӈавла табадада.
42008056	Нисяхаюда-небяхаюда пысамбихинзь. Иисус хадкэвы’ е’’эмня сидди’ мунзяванзь табадаӈахаюдась.
42009001	Юкад вата сидя тохоламбада Нум’ вадам’ маманзь ӈэдаравы’’ 1 Иисус юкад вата сидя тохоламбадамда ӈобт’ ма’’лэйда. Ненэцяӈгат ӈа питарпава’ е’’эмня, ненэцие’’ савумдамбава’ е’’эмня Пыда няндо’ ныхыдамдо’, ерводавадамдо’ ми’’ӈа.
42009002	Тикад Иисус сиддо’ Нум’ Ерводава’ нямна лаханаванзь ӈэдара. Хаӈгурти савумдамбаванзь ӈэдара. Иисус ма:
42009003	– Нянанда’’ ӈамгэхэртм’ нёда’’ хана’’: ядцяӈгартм’, падхартм’, няньхартм’, есяхартм’, яӈга панэхэртм’.
42009004	Хуркари хардан’ тюб’’нанда’’, хэванда’’ ӈэсонд’ таняна хаюрӈада’’.
42009005	Ненэця’’ сидда’’ ниб’’нандо’ мядолабта’’, маркад хантанбата’’ ӈэхэтата’’ я’ сибяхартм’ пар’’ӈада’’, тикы нерцирмамда’’ манэ’’лабтаӈгу.
42009006	Тохоламбадида ӈэсыхы’’ хаяць, Нум’ Маймбабцо юн’ вадам’ минрець, яндаха’’на ненэцие савумдамбиць. Ирод’ няркнава
42009007	Ерводана Ирод Иисус’ сертавы серо намда. Ирод’ ида няркума: « Тикы хибя ӈэбта?» Ханяӈы’’ Иисус’ нямна манзеты’’: « Тикы Иоанн ха’’махаданда яӈор’’ илелй’’».
42009008	Ӈани’’ манзеты’’: « Ӈавхы Нум’ вадам’ минрена Илия ӈэдакы». Хибяхава’’ манзеты’’: « Ӈавхы Нум’ вадам’ минренахат илебтевэкы’’».
42009009	Ирод ма: – Иоаннм’ ӈэвасяламдевась. Тикыхава хибя? Хибя’ нямна тарцям’ намдорӈадм’? Пыда Иисусм’ манэ’’ман’ харвась. Самляӈг ёнарм’ ӈаврахана малебтева
42009010	Апостол’’ сал’’махадандо’ мал’ сертавыдо’ Иисусан’ хэтыдо’. Тикахана Иисус сиддо’ сода, Вифсаид марад’ хэван’ хая. Таняна хибясяда ян’ тохоламбадита няри’ мэванзь мэсь.
42009011	Ненэця’’ хад’’ ӈод’’ тикым’ намда Пумнанда ядалъяд’’. Иисус сиддо’ маймба ня’’ма, няндо’ Нум’ Ерводава’ нямна лаханась. Хибям’ савумда тараса такы савумдэйда.
42009012	Пэвсюмданыць. Юкад вата сидя тохоламбадада Иисус’ хэван то’’, Нянда ма’’: – Ненэцие ӈэдаран’’. Пыдо’ хахаяда ӈэсыхы’’, хардаха’’ хэя’’, сеӈгацядамдо’, ӈаврадамдо’ пюрӈая’’. Тюкона хибясяда я.
42009013	« Пыдара’’ ненэцие ӈаволэйда’’», – Иисус няндо’ ма. « Маня’’ ӈамгэхэртава’’ яӈгу, самляӈгри няньва’’, сидяри халява’’, – тохоламбадида хэтадо’. – Маня’’ таӈок хиби ханзер’’ ӈавола пиртына’’? Таӈок ненэцие ӈаволава’ е’’эмня ӈавар тэмдаванзь хар’’на’’ ӈамгэ хантава’’?»
42009014	Таняна самляӈг ёнар’’мян хасавась. Тарем’ ӈо’’ Иисус тохоламбадахата ма: « Ненэцие самляӈг юр’’лад’ ӈабтэйда’’».
42009015	Тохоламбадида тарем’ сертадо’.
42009016	Мал’ ӈамд’’махадандо’ Иисус самляӈг няньм’ мэ, сидя халям’ мэ. Тикад нув’ ня’ саӈомда ӈэдара, туё’’манда сер’ нянё’’ е’’эмня, халэ’’ е’’эмня Нумд’ сава вади хэта, няньм’, халям’ ютекха’’ тахабтэйда. Тикы ютек тохоламбадахата ми’’ида, пыдо’ ӈани’’ ненэцяӈг’’ митеръидо’.
42009017	Мал’ ӈаворӈаць, малебыхындо’ ӈаворӈаць. Тохоламбадида тамна я’ ниня хаевы ютекхат юкад вата сидя панта падм’ ма’’ла’’. Петр Иисус’ нямна лахана
42009018	Ӈобӈгуна Иисус нянанда тохоламбадида сода, ненэцие хае’’махад, нянандо’ туё’’манзь хая. Пыда тохоламбади хонра: – Ненэця’’ Си’’ми хибяӈэ пэрӈа’’?
42009019	Пыдо’ хэтадо’: – Иоанн Крестительӈэ Сит пэрта’’ таня’’, Илияӈэ ханяӈы’’ Сит пэрӈа’’, ханяӈы’’ ӈавхы Нум’ вадам’ минренахат илебтевэӈэ Сит толаби’’.
42009020	« Пыдара’’ ӈани’ ханзер’’ толабира’’, Мань хибям’ ӈэб’’нан?» – Иисус юндарӈа. Петр хэтада: – Пыдар Нум’ тэравы парэӈодан!
42009021	Иисус вэбтыйвана сиддо’ хонра: « Хибяхартан’ нёра’’ вадес’’». Иисус’ маяндорма’ нямна хэтыбыва Иисус тамна ма:
42009022	– Ненэця’ Нюӈэ Нюмдебада ӈока маям’ хованда. Ӈарката’’, хэхэдаӈгода’’, Моисей’ Ватом’ пэртя’’ Сита волтамбаӈгудо’. Пыда хадавы ӈэӈгу, ӈод’’ тарем’ няхарамдэй яляхана Пыда яӈор’’ илебтеӈгу’’.
42009023	Тикад Иисус тохоламбадахата ма: – Хибя Пумнан яда харвабта, харта пыхыдамда нёя тене’’, мань илми нёда Пумнан ядая.
42009024	Ӈадьбята тарця, хибя харта иламда ӈэдаван’ харва, тикы иламда ётада. Хибя Мань е’’эмнян иламда ёта, тикы иламда хоӈгу.
42009025	Ненэць’ мал’ яндирм’ ня’’амбата, харта иламда ӈо’’ ёпата нянанда тарода таняӈгув’?
42009026	Хибя Нядан, вадаха’’тани вэварахамби, такэхэд Ненэця’ Нюӈэ Нюмдебада вэварахамбаӈгу. Ненэця’ Нюӈэ Нюмдебада тута. Харта ӈарамдёвамда мэць, Нисянда ӈарамдёвам’ мэць, Ангел’ ӈарамдёвам’ мэць тута, тикахана такэхэд вэварахамбаӈгу.
42009027	Нянда’’ ненэсям’ хэтыбидм’, ханяӈыда’’, тюкона нунаӈэ, тамна иленаханда’’ Нум’ Ерводавам’ манэтада’’. Иисус’ несэйво’’ма
42009028	Иисус тикы вади’’ пуд сидндет сян яля’ ваерахава Петрм’, Иоаннм’, Иаковм’ сода, нянандо’ хой’ ни’ туё’’манзь танэй’’.
42009029	Туё’’ма’ мальӈгана Пыда сята лакри’ несэйма, ембдярта пэсьдалй.
42009030	Хэвхананда сидя Нум’ вадам’ минренаха’ ӈадимяха’: Моисей няби Илия Иисус’ ня’ лаханолыхынзь.
42009031	Иерусалимхана Иисус ӈаво пэрмамда ваде’’ӈаханзь, тюку яндир’ нид Иисус’ хэвам’ ваде’’ӈаханзь.
42009032	Петр, пыда нида неман’ теба’’. Сидё’’махадандо’, Иисусхад миндараха ялям’ манэ’’ӈа’’. Пыда хэвхананда сидя нуна хасавам’ сэвте’’.
42009033	Няданда мале хантанабти’ Петр Иисусан’ ма: – Тохолкодава’’, нянана’’ тюкона ёльце сава! Няхар’’ есерм’ сертахава’’: ӈопой Нянд, ӈопой Моисеян’, тамна ӈопой Илиян’ – ӈамгэм’ ваде’’мамда ехэрадась.
42009034	Петр тамна лаханавамда нидась ёльце’’, тад тир ӈадимя, сиддо’ тир тидхананда тала. Тохоламбадида тиран’ тюсь вэнолэяд’’.
42009035	Тирхад ӈоб’’ вабц тэдамй’’, мамы: « Тикы Мань Нюми, Мань тэравэми. Нянда инзеледа’’!»
42009036	Вабц’ мунзял’’махад Иисус ӈани’ ӈопориӈэ мэвы. Тохоламбадида тамальӈгана манэ’’мэмдо’ хибяхартан’ нидонзь хэт’’. Исяламбада ӈацекым’ савумдамбава
42009037	Няби яляхана хойхад ха’’аммахадандо’ Иисусм’ ӈока мандалада ненэць’ ядабта.
42009038	Лэркабт’ мандалкад ӈопой ненэць’ тёрей’’: – Тохолкода, нянд хынумбидм’, нюхун сылад’’! Мань ӈопойкоми!
42009039	Сита ӈа ня’’амсеты, пыда лакри’ тёррим’ илсеты, ӈа сита енабтамбасеты, нянда си сисёмбасеты. Сита маяндамби, ӈэдара я’’мада.
42009040	Пыдар тохоламбадид ӈам’ питарць я’’мадонзь.
42009041	Иисус ма: – Нюнекабтада’’, пунрёсяда’’ ненэця’’! Сянанд’ тамна Мань нянанда’’ мэӈгудм’? Сянанд’ тамна сидда’’ ла’’амдамбаӈгудм’? Нюмд тюкон’ тэврад!
42009042	Хасава ӈацекы тамна ядась, ӈа тебкадартам’ ян’ мо’’набтада. Иисус ӈо’’ ӈам’ янимдада, хасава ӈацекым’ савумдада, нисяханда тэврада.
42009043	Мал’ Нум’ мэбе’’ман’ пысаӈгаць. Мал’ Иисус’ серк’’ пысаӈгавандо’ мальӈгана Пыда тохоламбадахата ма:
42009044	– Мань вадаха’’н инзелехарӈада’’, тензибтера’’: « Ненэця’ Нюӈэ нюмдебадам’’ ненэцие’’ ӈудаха’’ митадо’».
42009045	Тикы’’ вада’’ ӈамгэ’’ нямна ӈэб’’нандо’ пыдо’ нидонзь хамада’’. Вадита пун нядандо’ талысь, пыдо’ хамада я’’мадонзь, Пыда ӈамгэм’ манза, Сита хонра пинаць. Хибя сюдбярка
42009046	Тохоламбадида помнандо’ пыхылё пэяд’’, хибядо’ сямянхат сюдбярка ӈэб’’нанда.
42009047	Иисус пыдо’ ибедо’ ядэрмам’ теневась. Нюдя ӈацекым’ ня’’ма, хэвханда ирсу’ ӈабтада,
42009048	таддикад няндо’ ма: – Хибя Мань е’’эмнян тюку ӈацекым’ сейханда ня’’амӈгуда, тикы Си’’ми сейханда ня’’амӈгу. Хибя ӈани’ Си’’ми сейханда ня’’амӈгу, такы Си’’ми Ӈэдаравым’ сейханда ня’’амӈгу. Сямянхат нюдяркара’’ тикыюмара’’ сямянхат сюдбярка ӈэӈгу.
42009049	Тикана Иоанн Иисусан’ ма: – Тохолкодами, маня’’ ӈопой ненэцьм’ манэпиваць, Пыдар нюмгананд ӈа вэнолтамбись. Нянана’’ нись ядэр’’, ӈадьбята маня’’ сита ӈэвадалаваць.
42009050	« Нёра’’ ӈэвадаламбю’’. Хибя сидда’’ ни волтамбю’’, тикы нянанда’’ мэ», – няндо’ Иисус ма. Иерумалим март’ ядэрма
42009051	Мале Иисус’ яндирм’ ня’’амва ёльцяда тэвотаныць. Пыда Иерусалим’ март’ хэсь таслада.
42009052	Пыда нерданда Харта ненэциеда ӈэдара.
42009053	Е’’эмнянда мал’ таранам’ хамадава’ е’’эмня такы’’ Самарян’ ӈэсын’ то’’. Тарем’ ӈо’’ Иисусм’ таня’ нидо’ ӈэдара’’, Пыда Иерусалим’ март’ мимамда хамэда’’.
42009054	Иаков няби Иоанн тохоламбадахаюда тикым’ хамадабти’ маӈаханзь: – Господь, харваб’’нанд мани’ мандани’ нумгад ту ха’’мымд’’, сиддо’ яӈгумдая.
42009055	55-56 Иисус ӈод’’ нянди’ ёӈгамзь ӈэвадалэйда, нянди’ ма: сёнзяти’ мюй хурка ӈэвам’ ехэради’. Ненэця Нюӈэ Нюмдебада ненэцие’’ идо’ хадарабтаванзь нись ту’’, сиддо’ ӈэдаванзь тось. Тикана пыди’ ӈани ӈэсын’ хаяха’.
42009057	Пыдо’ ядбато’ хибяхава Иисусан’ ма: – Ханяри’ Пыдар ниб’’нанд мий’’ мань Пумнанд янда’’амна минзь хамадыдм’.
42009058	« Тёня’’ ваӈгутидо’ таня’’, нув’ сармик’’ пидидо’ таня’’, Ненэця’ Нюӈэ Нюмдебада ханяхарт’ ӈэвамда туйла я’’мада», – нянда Иисус ма.
42009059	Нябин’ ӈо’’ Иисус ма: – Мань пумнани мий’’. – Ервами, си’’ми табада’’, нюрте’’э мякани салтыв’’, нисями сюртадм’, – такы хэтада.
42009060	Иисус ма: – Хальмер’’ харто’ хальмерадо’ сюрпая’’, пыдар ӈани хань’’, Нум’ Ерводава’ нямна сава вади вадес’’.
42009061	Няби ненэць’ Иисусан’ ма: – Ервами, мань Пыдар пумнанд тутадм’. Си’’ми табада’’ ӈод’’, мань нюрте’’э мя’’ни терха’’на лакамбойдартадм’.
42009062	Иисус ма: – Нерня’ ӈэдалавы пуня’ васадарпата ни тара’’. Тарця ненэця’ Нум’ Ерводавахана манзара ни серос’’.
42010001	Си’’ив ю’’ сидя’ сал’’ма 1 Тикад Господь тамна си’’ив ю’’ сидя тохоламбадам’ тэра, сидлад’ неранда ня’ мал’’ марк’’, ӈэсыхы’’ ӈэдарэйда. Таняна харта ӈо’’ мэвандась.
42010002	Пыда няндо’ ма: – Нянь’ ӈамдэдм’ мадабава манзаями ӈока, манзарана’’ ӈани’ тянё’’. Нянь’ ӈамдэдм’ мадабава’ манзая’ Ервм’ хынумбира’’, тамна манзарани нянь’ ӈамдэдм’ мадаванзь ӈэдарая!
42010003	Хаяда’’! Сырӈада’’, Мань сидда’’ ӈовця’ нюдрев’ сармик’ мандалт’ ӈэдарамбидм’.
42010004	Нянанда’’ ӈэсям’, падком’, ӈэ’ сее нёда’’ содабю’’, сехэрэвна ядбата хибяхартахана нёда’’ торовадар’’.
42010005	Хибяхава’’ хардан’ тюб’’нанда’’ нюрте’’э маӈада’’: « Тюку хардахана маянзи’’ илея’’!»
42010006	Таняна яна ненэць’ илеб’’нанда, сава’’ вадида’’ нянанда хаёда’’. Ниб’’нанда ӈани’ – тикы’’ вада’’ нянда’’ салтыд’’.
42010007	Манзаранахава манзаямда недвапаӈгува. Ӈадьбянда тикы хардахана хаёданыда’’, ӈамгэндо’ таняб’’ ӈаворӈада’’, идарӈада’’. Ӈопой хардахад ӈани хардан’ нёда’’ ядэр’’.
42010008	Ӈамгэхэва март’ тоб’’нанда’’, таняна сидда’’ ня’’ма’’, ӈамгэм’ нянда’’ тамби’’ мал’ ӈаворъяда’’.
42010009	Хаӈгурти савумдамбида’’, лаханада’’: « Нум’ Ерводава мале хахаи!»
42010010	Март’ ӈани’ тоб’’нанда’’, таняна ӈани сидда’’ ни’’ ня’’амӈгу’’, пин’ тарпа лаханада’’: «
42010011	Маркананда’’ ӈэхэ’’на тадавы янзибяхартм’ паркая нянда’’ хаебива’’. Теневада’’ ӈо’’: ‹ Нум’ Ерводава мале хахаи!›»
42010012	Нянда’’ мадм’, тикы яляхана такы маркана иленяхат Содом’ маркана иленяха’’на сибицярка ӈэӈгу!
42010013	Харазин мар’’, нянанд мая! Вафсаид мар’’, нянанд мая! Яха’’нананда тарця пысакабтёда сер’’ ӈэвынё’’. Тир маркана, Сидон маркана иленя’’ тарцям’ манэ’’мы’’ ӈэбто’ хэбяхадо’ ха’’авраӈгуць. Ӈадсуй ембдярка’’на ембмыд’’ ӈэиць, тунзимбяхана ӈэвдо’ пыдабтавы’’ ӈэиць – тикы хэбяхадо’ ха’’авравам’ манэ’’лабтаись.
42010014	Суд яляхана Тир маркана, Сидон маркана няданди’ сибицярка ӈэӈгу!
42010015	Пыдар ӈо’’, Капернаум мар’’: ибедортакэн, сит нуво’’ ӈэсонд’ пирамдаӈгу’’? Ниӈэ, ӈылсяда я’ ӈыл’ ха’’авраӈгу’’!
42010016	Нянда’’ инзелена, Няни инзеле, сидда’’ волтамбада, Си’’ми волтамби’, Си’’ми ӈани’ волтамбада, Си’’ми Ӈэдаравым’ волтамби.
42010017	Си’’ив ю’’ сидя тохолкода маймба салъидаць. « Господь, – пыдо’ маць, – Пыдар нюмгаданд лаханаб’’на ӈахарт’’ няна’’ намдорӈа’’».
42010018	Иисус няндо’ ма: – Мань маниевась, дьявол хэхэ’ тудрев’ нумгат хамзедась.
42010019	Маниера’’, Мань нянда’’ ныхыдамда’’ тадм’. Ныхынанда’’ змей, скорпион, мал’ маирти танпа пиртыда’’. Тамна нянанда’’ пёдорти ныхы пирдале пиртыда’’. Ӈамгэхэрт нянанда’’ вэва ни ӈэӈгу’’.
42010020	Ӈа’’ нянда’’ намдор’’ман’ нёда’’ маймбю’’. Нюбеда’’ нумга’’на падвы’’ ӈэӈгу’’, такэн’ маймбида’’!
42010021	Тикана Нум’ Инд’’ Иисусм’ маймбабцохона пандада, Иисус ӈо’’ ма: – Нисями, нув’, я’ Ервами, Сит саву’’ӈадм’. Пыдар ибетахат, иӈудотахат талвым’ нёлёкохо’’ ӈадимдер! Ӈаа’, Нисями, Пыдар тарця сава харвабцор ти!
42010022	Иисус сюрхалць тохоламбадахата ма: – Мал’ Няни Нисяни тавы’’. Нисянда хавна хибяхарт ехэра, хибя нюда. Нюнда хавна хибяхарт Нисямда ехэра, хибя нисяда. Нюда хибян’ харва такэн’ ваде’’тада.
42010023	Иисус тохоламбадида намдавандо’ е’’эмня няндо’ сюрхалць ма: – Маниенамда’’ маниена’’ ябдалта’’!
42010024	Нянда’’ мадм’: ӈока Нум’ вадам’ минрена’’, парэӈода’’ маниенамда’’ маниеван’ харваць, тарем’ ӈо’’ нидонзь манэс’’. Намдортамда’’ намдаван’ харваць, тарем’ ӈо’’ нидо’ намд’’. Сейтана самарянин’ нямна лахарё
42010025	Таняна ӈопой Нум’ Ватом’ пэртя нерня’ тарпы’’. Иисусм’ хорпа Нянда юнра: – Си’’ми Тохоламбадами, пили’’ пон’ илевани е’’эмня ӈамгэм’ серта тара? «
42010026	Нув’ Ватохона ӈани’ ӈамгэ пады? – Иисус нянда юнра. – Таняна пыдар ӈамгэм’ толабин?»
42010027	Пыда ма: – Господинамд, Харт Нумд сейхананд, сёнзяхананд, ныхынд малан’, мал’ инд ӈукана мэнед. Хэвхы нямд пыхыданд пирувна мэнед. «
42010028	Пыдар ненэсявна лаханан, – Иисус нянда ма, – тарем’ сертабад, пыдар илеӈгун».
42010029	Нум’ Ватом’ пэртя пыхыдамда савукая Иисусан’ юнра: – Хэвхы нями хибя?
42010030	Пыда вадахата Иисус ма: – Ӈопой ненэць’, Иерусалимхад Иерихон’ март’ ядвы. Сита пёдахад’’ ня’’амвэдо’. Пыдо’ сита няӈго’’ӈадо’, ютвэдо’, хабэяркаӈэ хаедо’, хая’’.
42010031	Яносарка тикы сехэрэвна хэхэдаӈгода мимы. Тикы ненэцям’ манэць сехэры’ няби хэвувна минханда хэвы.
42010032	Левит ӈо’’ тарем’ сертада, пыда хэрабтада: тикы ян’ тэв’’махаданда, мерёлевым’ манэсо’’махаданда пыда сехэры’ няби хэван’ хая.
42010033	Самарян’ хибя ӈобтарем’ ӈобтикы явна ёндормысь, маяндорта’ хэван’ тэвы’’, сита манэць сяялӈада.
42010034	Хэвханда то, мерёда юркана, ябе икана масыда, манонъяда. Тикад маяндортам’ нюдяко юно’ маха’ ни’ ӈабтада, ненэцие’’ сеӈгалаван’ тэврада, таняна тамна сававна пэрӈадась.
42010035	Няби яляхана сеӈгалава’ ерван’ ӈока есям’ ми’’ӈа, ма: « Тикы ненэцям’ маниебтед, пуня’ тоб’’нан ваць мэ’’мы есяд мал’ салдаӈгун». Иисус лахарёмда ёльце’’махаданда ма:
42010036	– Пыдар ихинанд няхар’’ ядвэхэт хибям’ маяндорта’ хэвхы няӈэ толабин?
42010037	Нум’ Ватом’ пэртя хэтна: хибя сита сяласа, тикэдо’. Иисус тикана нянда ма: – Хань’’, ӈобтарем’ тарцян ӈа’’. Марфаха’, Марияха’ хардахана
42010038	Я’ поӈгана Иисус тохоламбадита ня’ ӈэсын’ то’’. Таняна Сита Марфам’ нюбета не мяканда ня’’мада.
42010039	Пыда Мариям’ нюбета не няда танявы. Мария Господь’ ӈэ’ хэван’ ӈамдахая Иисус’ вадаха’’ инзелесь.
42010040	Марфа ӈо’’ саць ӈарка мядолабтавам’ сертаба тэтнась. Пыда Иисусан’ то, ма: – Ервами, Нянанд сер’’ ни ӈа’’, не нями мал’ манзаям’ няни мода? Нянда ман’’, пыда си’’ми нядая! «
42010041	Марфа, Марфа, – пыда вадахата Господь ма, – пыдар ӈамгэри’’ ӈока ӈэва’ е’’эмня тару’’лан, тэтнан.
42010042	Ӈопойри тара. Мария инзелеварим’ тэра. Тикы сямянхат нянанда тарана, тикым’ няданда нидо’ март’’».
42011001	Туё’’ма’ нямна 1 Ӈобӈгуна Иисус ядванда сер’ туё’’манзь мадарй’’. Туё’’манда пуна ӈопой тохоламбадада Сита хонра: – Господь, сидна’’ ӈо’’ туёць тохола’’, Иоанн тохоламбадида ханзер’’ туёць тохоласа’’.
42011002	Иисус няндо’ мась: Туё’’манда’’ мальӈгана тарем’ лаханада’’: Нум’ Нисява’’! Пыдар нюмл яндир’ нимня хэбидяӈэ вадета ӈэя! Пыдар Ервадавар тоя! Пыдар ватор ханзер’’ нумгана ныхы’’ӈа, тарем’ я’ ниня ныхы’’ӈая.
42011003	Хусувэй яля’ няна’’ ӈаврадана’’ няньм’ ӈэдарамбю’’.
42011004	Хэбяхана’’ юрхалан’’, ханзер’’ маня’’ ӈод’’ вэвам’ няна’’ сертавы юрбина’’. Сидна’’ вэва серкат мадар’’. Дьяволхад сидна’’ лэтра’’.
42011005	Тикахад Иисус няндо’ ма: « Таслахава’’, хибяхаванда’’ юрёда таня. Пи’ еркана юрёхонда тута, манда: ‹ Юрёми, няни няхар’’ няньм’ ӈатевле’’.
42011006	Нями ядванда сер’’ няни то, мань ӈамгэхэртахана ӈавола я’’мав›.
42011007	Ненэся ӈо’’ пыда нянд нё’ тяхад мамбата: ‹ Си’’ми нён яебтамбю’’. Нё мале талы, нюни хонабталэян. Мань юрка нив пирас’’, няньдамд тась я’’мадм’›.
42011008	Ненэся’ нянда’’ мадм’, сава юрё ӈэванда нид ниб’’нанда юрк’’, ӈамгэхэртм’ ниб’’нанда мис’’, ӈокам’ хаманда нид ханзеркава’’ юркаӈгу’’, сяӈокм’ ханда, таӈокм’ мита.
42011009	Мань ӈо’’ нянда’’ мадм’: хаӈада’’ – пыдара’’ ӈо’’ ня’’амӈгуда’’, пюрӈада’’ – хоӈгуда’’, тоярӈада’’ – нянда’’ нэӈгудо’.
42011010	Хусувэй ханда – ня’’амби, пюрта – хомби, тояртан’ – нэмбидо’.
42011011	Хурка нися нюхунда нянь’ таӈэ пэм’ мита? Хурка нися нюхунда халя’ таӈэ змеям’ мита?
42011012	Нибтя нюда сар’’нюм’ хамбата нянда лярцом’ мита?
42011013	Пыдара’’ хурка вэбтый ненэцянда’’ ӈэб’’нанда’’ ӈод’’ нюхута’’ сава ӈамгэхэвам’ миць пиртада’’. Тарем’ ӈо’’ Нум’ Нисява’’ Нум’ Индадм’ хандан’ ханя мис’’!» Иисус няби Веельзевул
42011014	Ӈобӈгуна Иисус ненэцяӈгад ӈам’ питарпись. Тикы ӈа ненэцие нянзялмдембись. Ненэцяӈгад ӈа тарп’’махад нянзяда вахалй’’. Ненэцие’’ мандал’’ пысабтэй’’.
42011015	Ӈанихива’’ ӈод’’ Иисус’ нямна маць: – Веельзевул ӈа’’ ерв Нянда ӈа питарманзь ныхыдамда ми’’ӈа.
42011016	Тад ӈани’’ Иисусм’ хорпа харваць. Няданда нумгад манэ’’мадавэй серо манэ’’лабтавам’ хаӈаць.
42011017	Иисус ӈо’’ индо’ ӈудо теневахая няндо’ ма: хуркари парэӈода яндир’ помнандо’ поёмбато’ ядо’ терсяламда, харад’ тер’’ поёларабто’ хардадо’ тахараӈгу.
42011018	Дьявол сидян’ хэб’’нанда ерводавада нусь пирта’’ӈав’’? Ти пыдара’’ лаханада’’, Мань ӈа Веельзевул’ ныхына питарпин.
42011019	Мань ӈа Веельзевул’ ныхына питарпаб’’ни, нюда’’ хибя’ ныхына ӈа питарпи’’? Пыдо’ хусарабцяданда’’ тарая’’!
42011020	Мань Нум’ ныхына ӈа питарпаб’’ни Нум’ Ерводава мале нянда’’ то.
42011021	Мэбета, мирвсавэй ненэць’ хардамда лэтрамбаб’’нанда илебяда лэтравы ӈэӈгу.
42011022	Няданда ныхытарка нянда теббата сита пирда’’леӈгу. Енабцоӈэ пэрмы мирвамда марта. Ханавы ӈавода тяртыда.
42011023	Хибя Нянани ни мэ’’, тикы е’’ни вэнзер’ ӈа. Хибя Нянани ни ма’’алку’’, такы садпида.
42011024	Тамна Иисус ненэцяӈг’’ ма: – Ӈа ненэцяӈгад тарпорпата пыда лыӈгдамда пюсь ицяда иленясяда явна садана. Ниб’’нанда хо’’, пыхыданда манда: « Мань хаевы мякан салкав’’».
42011025	Сал’’махаданда мята на’’волмэӈэ, тавдавэӈэ хомбида.
42011026	Тикана пыда ханта. Няданда сатарка вэбтый си’’ив ӈам’ содаби, пыдо’ мал’’ невхы мяканда тю’’, илелтаныд’’. Тикы ненэцяӈгана неранда нимня тамна вэваркаӈэ ханта. Ненэй яб
42011027	Иисус’ лаханаванда мальӈгана мандалада’’ ненэцие’’ поӈгад не тёребтей’’: – Хибя’ сёнзя Сит минарца тикы ябда, хибя Сит ӈамябтаса ябда!
42011028	Иисус хэтада: – Хибя Нум’ Вадан’ инзеле, вадам’ нёда, такы’’ тамна ябсарка’’. Иона’ пысабцо
42011029	Ӈока ненэця’’ Иисусм’ сюрхала ма’’ланыдаць. Пыда няндо’ лахана пяда: – Те’’ны илена’’ хибя’’ вомдавы’’! Нум’ пысабцу выкыби’’. Иона’ пысабцо’ хавна ӈани’’ манэ’’лабтавы’’ ни’’ ӈэӈгу’’.
42011030	Ханзер’’ Ниневия’ маркана иленя’’ е’’эмня Иона пысабцу сертабаса, тарем’ Ненэця’ Нюӈэ Нюмдебада ӈо’’ те’’ны ӈаць хибя’’ е’’эмня сертаӈгу.
42011031	Иба’ я’ Парэӈода не Нум’ Судан’ тута. Те’’ны илени волтамбаӈгуда. Ӈыхы яхат ибета Соломонам’ инзелеван’ турӈась. Тюкона ӈани’ Соломонхад ӈаркарка мэ.
42011032	Нув’ Суд’ Яляхана Ниневия’ иленя’’ илаӈгуд’’, те’’ны илена хиби вэва серт’ ха’’авраӈгудо’. Ниневия’ иленя’’ Ионахад Нум’ вади намдхава пыдхавадо’ хэбяхадо’ ха’’авраць. Ти тюкона нянанда’’ Ионахад сюдбярка мэ. Сёнзя’ яля
42011033	Хибяхарт табцадавы седеркабтм’ ниня ӈадяда ян’ нида падалпю’’ нибтя хыдя’ ӈыл’ нида синдабю’’. Ниӈэ, турта’’ ту’ ялям’ маниеб’’то’ пирця ӈэся’ ни’ ӈабта тара!
42011034	Сэвда – ӈаянда яля. Сэвда сенз’’ ӈэб’’ мал’ ӈаяр яляхана панта. Сэвда вомдавы’’ ӈэбто’ ӈаяр пэввахана синдавы.
42011035	Хамэдамбад: сёнзянд яля пэвва ни ӈа’’?
42011036	Таремӈгава’, сёнзяр яля ӈэбта нянанд ӈамгэхэрт парм яӈгу. Пыдар ӈарханд ябереӈгун, седеркабт’ тухуна мэнарахан ӈэӈгун. Фарисеё, Моисей’ Ватом’ пэрти хусарамбава
42011037	Иисус тохолковамда ёльце’’махаданда ӈопой фарисей Сита ӈаворманзь хаӈа. Иисус хардан’ тю, толь’ тяха’ ӈамды’’.
42011038	Фарисейхав пысамбись, Иисус’ ӈаворманда нерцюна ӈудида ни халта’’.
42011039	Господь ӈо’’ нянда ма: – Ти пыдара’’, фарисейӈэ, хыдита’’, педакта’’ пиняриӈыдо’ варципабта’’ ӈод’’, сёнзита’’ мюй’’ ӈамлутвахана, ненхана пан’’ӈа’’.
42011040	Са’’лако’’! Пиняӈым’, мюняӈым’ Нум’ нисяда серта’’?
42011041	Хыдита’’, педакта’’ ӈавар маӈгбадаха’’ ми’’ида’’ – мал’ е’’эйда’’ варцяӈгу’’!
42011042	Фарисей’’, нянанда’’ мая’! Пыдара’’ хуркари’’ ӈавраӈэ серота’ ӈамдэдо тэмдаба юдимдей еся’ пелям’ салдабида’’. Харта’’ ӈо’ ирт’ минзь’’ илеван’ нида’’ харва’’, Нувм’ ӈо’’ мэне нида’’ харва’’! Тикыхавам’ пэрць тара, ӈаним’ ӈо’’ юрба ни тара’’!
42011043	Фарисей’’, нянанда’’ мая’! Пыдара’’ синагогахана нюрте’’э яха’’на ӈамдёван’ харвада’’. Ненэцие’’ ма’’лёва яха’’на сидда’’ саву’’пато’ нянанда’’ мэнеялы.
42011044	Фарисей’’, Моисей’ Ватом’ пэртя’’, нянанда’’ мая’! Пыдара’’ ниня ӈадяда хальмер’ ваӈграхада’’, ненэця’’ ехэрахая нимняндо’ ядэрӈа’’.
42011045	Тикана ӈопой Моисей’ Ватом’ пэртя Иисусм’ нярхала: – Тохолкода, тикы вадаха’’на Пыдар ина’’ вомдамбин!
42011046	Иисус ма: – Моисей’ Ватом’ пэртя’’, нянанда’’ ӈо’’ мая’! Пыдара’’ ненэцяӈг’’ саць саӈговота минюйм’ серибтембида’’. Харта’’ ӈо’’ тикы минюян’ ӈуда таркам’ нида’’ манзабтамбю’’!
42011047	Нянанда’’ мая’! Нисянада’’ Нум’ вадам’ минрени яӈгумдаць. Пыдара’’ няндо’ хальмер’ пэмбад’ ни’ пэ сидяӈг ӈабтамбида’’.
42011048	Тикым’ пэрць пыдара’’ нисяха’’ната’’ ӈоб’ им’ мэ’’ӈада’’, тикахана нисянада’’ серо саву’’ӈада’’. Пыдхавадо’ Нум’ вадам’ минрени яӈгумдамбиць, пыдара’’ ӈани’ Нум’ вадам’ минрена’’ хальмер’ пэмбад’ ни’ пэ’ сидяӈг сертабида’’.
42011049	Нум’ иӈудота Падаркана тарем’ падвынё’’: – Мань няндо’ Нум’ вадам’ минрени, апостол ӈэдараӈгудм’. Ӈопойдо’ хадаӈгудо’, ӈанидо’ питартыдо’.
42011050	50-51 Яндир’ ӈадиво’’махад Нум’ вадам’ минрена’’ ӈока вэядо’ хамдума. Нюрте’’э Авельм’ хадаць, пуданаӈэ алтарь’ хэвхана, Хэбидя Харад’ хэвхана Захариям’ хадаць. Тикы хамдумы вэя’ е’’эмня те’’ны иленя’’ хибя’’ танаравы’’ ӈэӈгу’’. Ӈаа’, нянда’’ лаханадм’: тюку те’’ны иленя’’ хибяха’’ мал’ тебаӈгу!
42011052	Нум’ Ватом’ пэртя’’, нянанда’’ мая’! Нум’ вадан’ теневава ям’ лэтрамбира’’. Харта’’ ӈо’ нида’’ тю’’, хибя тюван’ харваса нида’’ ӈэдара’’.
42011053	Иисус тарп’’махаданда Нум’ Ватом’ пэртя’’, фарисей’’ Нянда нензюмя’’. Иисусан’ хонаркурӈа’’, хуркари вади Няданда намдаван’ харваць.
42011054	Вадаха’’нанда вэвам’ хован’ харваць, вэва серт’ ха’’авраванзь харвадонзь.
42012001	Сян сядо мэта фарисеё’’ нямна 1 Тикы мальӈгана ёнар’’ пир’’ ненэця’’ ма’’лэяд’’, мандалкана нидо’ няялпиць. Иисус нерде’’э Харта тохолабадахата талана:
42012002	– Фарисей’’ вэвахад, сияк вадахатато’ тосада’’! Хуркари тале сер’’ тарпаӈгу’’. Хуркари тале пэрмы намдавы ӈэӈгу.
42012003	Пыдара’’ пэвдяхана ӈаво вадецада’’, яля’ яляхана намдаӈгудо’, пыдара’’ харад’ мюня хасабарць ваде’’мэмда’’ харад’’ махалэхэ’’на тёрыць вадетадо’.
42012004	Нянда’’ мадм’, Мань нин, ӈаям’ хадабадахат нёда’’ пин’’, тикы мале ӈамгэхэртм’ серта я’’ма’’.
42012005	Хибяхад пина тара, Мань мандадм’: ха’’махаданда’’ хибя сидда’’ дьявол’ лэйнана тун’ ӈэдара пир’’ӈа, такэхэд пинада’’. Ӈаа’, ӈани’ нянда’’ мадм’, ти ӈамгэхэд пинада’’!
42012006	Самляӈгхава лэ’’морм’ сидя манор’’ есявна мирдапидо’’ма. Таремӈгава’ Нум’ ӈопойхартамдо’ ни юр’’.
42012007	Пыдара’’ ӈэванда’’ тар’’ мал’ таславы’’. Нёда’’ пин’’! Пыдара’’ лэ’’моркад миресаркада’’!
42012008	Нянда’’ Мань мадм’: хибя Ненэця’ Нюӈэ Нюмдебадам’ ненэцие’’ мальӈгана тю’’у пэрӈада, Мань Нум’ Ангелха’’на тикым’ нятав.
42012009	Хибя ӈаӈи’ ненэцие’’ мальӈгана Си’’ми яӈгреӈгу, такэд Нум’ Ангел’’ мальӈгана яӈгревы ӈэӈгу.
42012010	Хусувэй, хибя Ненэця’ Нюӈэ Нюмдебада’ ет’ вэвам’ вадета, вадида юрвы’’ ӈэӈгу’’, хибя ӈо’’ Нум’ Индадм’ вэву’’ламби, такы ӈэдавы ни ӈэӈгу’’.
42012011	Сидда’’ синагогаха’’ тэвраб’’то’, ервха’’, ӈарктаха’’ ӈамгэм’ хэтыба, ханзер’’ лаханава’ нямна нёда’’ няркна’’.
42012012	Ӈамгэм’ вадець тара, Хэбидя Инд’’ тикырихина сидда’’ тохолаӈгу. Са’’лако тэта’ нямна лахарё
42012013	Ненэцие’’ поӈгад ӈопой ненэць’ Иисусан’ ма: – Тохолкода, хасава няхани ман’’, хаевы нисяни илебям’ тярӈамда! «
42012014	Инзеле’’, – Иисус нянда ма, – хибя Си’’ми сидди’ тярпа тэраса, тасла тэраса?»
42012015	Тикад ӈани’ Иисус мась: – Сырӈада’’, марода’’ нёда’’ ӈа’’. Ненэця’ ил’ сава илебцьрихина тасламбада ни ӈа’’.
42012016	Иисус няхандо’ лахарём’ хэтась: – Ӈопой’ саваиленя’ ненэць’ сава няньда ӈум’ вадёвы.
42012017	Пыда ибедорӈась: « Мань ӈамгэм’ пэртадм’? Мань вадёвым’ ханяна сюрпаӈгув.
42012018	Ти ӈамгэм’ сертаӈгудм’, – тикана пыда таслада, – я’ ӈаврани тин тахабтаӈгун, ӈаркаӈэ сертаӈгун, мал’ янзэв тамна ӈани илебями таня’ сюртав». Хар’’н пыхыдан мандадм’: «
42012019	Теда’ пыдар илебяр ӈока, ӈока похо’’ тэваӈгу’’; нылан’’, ӈавор’’, идар’’, сава илам’ мэс’’».
42012020	Нум’ ӈо’’ нянда ма: « Са’’лакон! Тюку пи’ сёнзянд индадм’ хосая тута’’. Мал’ ма’’лавэр хибян’ тэваӈгу’’?»
42012021	Тарем’ ӈо хусувэхэна тарця ӈэӈгу, хибя сава илебцям’ харта е’’эмнянда ма’’ламбида, Нум’ е’’эмня ни иле’’. И’ нярканава’ нямна
42012022	Тохоламбадахата Иисус ма: ти ӈадьбяни нянда’’ Мань мадм’: – Сёнзянда’’ ӈавар’ е’’эмня, ӈаянда’ ембдяр’ е’’эмня, илеванда’’ е’’эмня ида’’ нёя’’ няркна’’.
42012023	– Инд’ ӈаврахад тяхари’ таранарха, ӈая ембдяркад тяхари’ таранарха.
42012024	– Варӈэхэ’’ сырӈада’’: пыдо’ янзэв ни’’ моёпю’’, нянь’ ӈувм’ ни’’ мадамбю’’, ӈаво лэтбабць’ ниӈгдо’, тиндо’ яӈгу’’, Нум’ ӈо’’ сиддо’ ӈаволамби. Пыдара’’ ӈо’’ нув’ сармикхат ӈокамбовна мире’’ӈада’’!
42012025	– Хибяра’’ сатавна ида няркна, харта иламда тянёмбоковна няда пир’’ӈада?
42012026	Пыдара’’ тарця тянём’ сертахарта я’’амбата’’, ӈани’’ нямна ӈамгэ няркнада.
42012027	– Хамэдара’’, лилиям’ нюбета ӈамдэд’’ ханзер’’ вадюрӈа’’: пыдо’ ни’’ манзара’’, ӈамгэхэртм’ ни’’ паӈгалпю’’. Нянда’’ мадм’, Соломон парэӈодахарт тарем’ нись ембтор’’ ханзер’’ хусувэй лилия’’ ӈамдэд’’.
42012028	– Нумд’ пунрёсядаӈэ! Теда’ лабтахана таняда ӈамдэд’’ хуняна ӈани’ тун’ мовы ӈэӈгу’’. Нум’ тикы ӈамдэкавам’ тарем’ ембпабта, сидда’’ ненэсяӈо’ ни ембат’’!
42012029	– Пыхыдада’’ нёда’’ хонрамбю’’, ӈамгэм’ ӈаворць тара, ӈамгэм’ идарць тара. Тикы’ нямна ида’’ нёя’’ няркна’’.
42012030	Яндир’ ниня’’ илена’’ ӈавормам’, идармам’ пюрць иле’’, Нум’ Нисяра’’ ӈо’’ нянанда’’ тикы таравам’ теневада.
42012031	– Ерводавамда пюрӈада’’, ӈанида нянда’’ тавы ӈэӈгу.
42012032	Тянё мандал’’ӈэ, нёр пилюсь! Нисянда’’ харвабцо тарця: Ерводавамда нянда хамэдада.
42012033	Илебида’’ мирдапида’’, мядорцэй мипида’’. Мэёта ӈэсяӈодамда’’ сертабида’’. Ниня тянёворта илебядёда’’ нумга’’на ӈа’’. Таня’ талей ни’’ тэвӈгу’’, таняна пуй нида ӈамд’’.
42012034	– Ханяна илебида’’ сюры’’, таняна сейда’’ ӈэӈгу’’. Ервм’ ӈатева
42012035	Пили’’ хамадыда’’: ембдяркананда’’ нида’’ сяры’’, седеркабт’’ тумдавы’’.
42012036	Тикы’’ то’’олхада ӈада’’, хибя ерванда тюняхат товам’ ӈате. Сяха’ ервада салты’’, тоярта, тикыминда нёмда нэсь тара.
42012037	Тикы’’ манзаранита’’ ябда’’: ерванда тоб’’ ни хонюд’’. Ненэсяӈо нянда’’ лаханадм’, ерв харта ембдярка’’та нимда сяраӈгу, толямда хамадаӈгу, сиддо’ мядоманзь ӈабтаӈгу.
42012038	Тикы манзаранита’’ ябда’’: ерв сиддо’ ниня хонёдаӈэ сапдаӈгу, ӈамгэ пирка’’на ниб’’нанда сал’’, пи’ ер’’ нибтя ялумд’ ӈэбта ни’’ хонюд’’.
42012039	Теневада’’, харад’ ерв теневавы ӈэбта, ӈамгэ’ пирка’’на талей тута, пыда хардахана талейм’ нидась ӈэдараӈгу’’.
42012040	Пыдара’’ ӈо’’ хамадыда’’, иб’’ ӈо’’ Ненэця’ Нюӈэ Нюмдебада ниня ӈатеванда’’ ёльцяӈгана тута.
42012041	Сита Пётр юндарӈа: – Господь, Пыдар тикы лахарём’ маньрина’’ е’’эмняна’’ хэтбирув’, нибтя мал’ хибя’ е’’эмня ваде’’ӈар?
42012042	Иисус хэтадась: Ерв нянда пунрёда, иӈудота ненэцьм’ манзаранита нермбэртяӈэ табадавэда. Пыда ӈани’ ёльцьӈгана манзаранитаха’’ тарана ӈаврадамдо’ мита.
42012043	Тикы нермбэртяда ябда, Ервада сал’’махаданда сита тарцям’ пэртяӈэ сапдаӈгуда.
42012044	Ненэся нянда’’ лаханадм’, ерв мал’ харта илебямда нянда манэсарманзь митада.
42012045	Тарця манзаранита ӈани’ ихинда тасламбида: « Ервми ӈэлом’ ни тут’’», манзаранита хасев, манзаранита не ладорпа пяӈгу, харта ӈани’ ӈаворта, идарта, ябеӈгу.
42012046	Тикы манзаранита’ ерв ниня ӈатенавы яля’ мальӈгана тута. Ервда сита вэбтыйвана танараӈгуда, вэнзер’ ӈэда манзаранитаха’’ таслаӈгуда.
42012047	Ерванда табеком’ теневаб’’нанда ӈод’’, нибта талебю’’ тикы манзаранита сатавна ладормы ӈэӈгу.
42012048	Ерванда табеком’ ехэрана ӈани’, тикы вэва серт’ еремы тянёркавна ладормы ӈэӈгу. Хибян’ ӈока ми’’мы, такэд ӈокам’ ханда’’, хибян’ ӈокавна ена’’, такэд тамна ӈокаркавна халаӈгудо’. Сидян’ тяро’’ма’ нямна
42012049	Иисус нерня’ пэрӈада: – Мань я’ ниня тум’ тюнева’ е’’эмня тодм’, Мань мале тум’ тюневан’ харвадм’!
42012050	Мань хэхэдамбавами ӈатедм’. Тикым’ ӈате Мань маядорӈадм’.
42012051	– Пыдара’’ ибедорӈада’’, Мань я’ ниня иленяха’’ пёдсяда илам’ таванзь тодм’? Ни, нянда’’ лаханадм’, ненэцяӈг’’ тяро’’мам’ тадм’.
42012052	– Тев’’ ёльцяӈгад, хардахана самляӈг мядндер ӈэбта, пыдо’ тарем’ тяртыд’’: няхарто’ сидяндо’ ет’ ӈэӈгу’’, сидядо’ няхар’’ ет’.
42012053	– Нися нюнда ет’ ӈэӈгу, ню нисянда ет’, небя не нюнда ет’, хада меянда ет’ ӈэӈгу, меяда ӈани’ хаданда ет’ ӈэӈгу. Няслава
42012054	Иисус ӈани’ ненэцяӈг’’ ма: – Пыдара’’ маниеб’’нанда’’, яля’ падё’ няна тир ӈадимя, пыдара’’ тикы минханда мандада’’: « Сарё ӈэӈгу», тарем’ ӈэсеты.
42012055	Иба’ я’ мерця посна пяб’’нанда, пыдара’’ лаханада’’: « Ядембаӈгу», тарем’ ӈэсеты.
42012056	– Сян сядм’ мэта’’! Ян’, нумд’ сырпата’’ пыдара’’ нумда хурка ӈэвам’ тасламбида’’, те’’ня ӈамгэ’ по’ ёльць тоб’’нанда хамада я’’мара’’?
42012057	– Ӈамгэ пыдара’’ харта’’ тасла я’’мара’’, ӈамгэ ненэся ӈэбта?
42012058	– Сит’ волтамбада ня’ судан’ миб’’нанди’ сехэрэвна ядванди’ сер’ поёди’ савумда хоръиди’. Ӈанинзер’ такы сит судьян’ ханаӈгу. Судья ӈани’ сит сяролава мяд’ ерван’ мита. Сяролава мяд’ ерв сит сяролаван’ сяраӈгу.
42012059	– Ненэся’ нянд лаханадм’, мал’ есяд манорэцяндо’ ӈэсонд’ ниб’’нанд мис’’, таняд нин тарпаӈгу’’.
42013001	Хэбяха’’ ха’’аврава’ е’’эмня 1 Тикы мальӈгана ханяӈы’’ товы’’ Галилейхана илени нямна Иисусан’ вадець пядо’: таняна ненэцие Пилат’ табековна хадавыдо’, вэидо’ хӑн’ вэян’ хулцо’’мыдонзь.
42013002	Иисус тикым’ намда няндо’ ма: – Ибедортакэда’’, тикы Галилей яхана маяндавы’’ ӈани Галилейхана иленяхат хэбяхасавэйярка’’?
42013003	Ни ӈа’’, нянда’’ мадм’; хэбяхада’’ нибта’’ хае’’, ӈани’ тарем’ мал’ хаӈгуда’’.
42013004	Юкад вата сидндет ненэцьм’ Силоамхана ӈэда башня’ няялмэдась. Мандакэда’’, Иерусалимхана иленяхат такы хэбяхасавэйярка’’ ӈэвэкы’’?
42013005	Ни ӈа’’, нянда’’ мадм’; хэбяхада’’ нибта’’ хае’’, мал’ таремли’ хаӈгуда’’. Ӈодясяда смоковница’ пя’ нямна лахарё
42013006	Иисус тикы лахарём’ ӈо’’ хэта. Хибяхава ӈодя’’ пя’’ вадёлавахана смоковницаӈэ нюмдбада пям’ ӈабтавы. Ӈобӈгуна ӈодядамда пюрманзь товы, ӈамгэхэртм’ нивы хо’’.
42013007	Ӈоди вадабадан’ ма: « Ти, мань няхар’’ по’ ӈодядами смоковницахана пюрманзь турӈадм’, нидм’ хомбю’’; тикым’ сапад, ӈамгэ тароси’’ ям’ ня’’амби?»
42013008	8-9 Ӈоди вадабада нянда вадаха’’ ма: « Ервами! Тамна тикым’ тюку пон’ хаед, мань тедари’ тикы ям’ савумда’’махана синдаӈгув, ямда сапкаӈгув; ӈодя’’ вадёб’’ сава ӈэись, ниб’’нанда та’’ тованда похона сапъир». Пай махам’ савумдамбава
42013010	Ӈопой синагогахана Иисус суббота’ яляхана тохолаӈговы.
42013011	Таняна хабцяӈгад махамда нензимда я’’мана не мэвы: мале юкад вата сидндет по’ сита ӈа ня’’амвы.
42013012	Иисус сита манэць хаӈада, ма: – Не! Хабцял сит хаеби.
42013013	Ӈудида нен’ тебде; такы таминда ирт’ нулй’’, Нувм’ савуць пя.
42013014	Суббота яляхана Иисус’ савумдавы нем’ манэць, синагога’ ерв нерцирей’’. Пыда ненэцяӈг’’ тарем’ мась: « Мат’’ яля’ манзара серо’’ӈа, тикы ӈопой яляха’’на савумдаӈгованзь турӈада’’, суббота яляхана нёда’’ тур’’».
42013015	Господь синагога’ ерв’ вадахата ма: – Сян сядм’ мэта’’! Хусувэра’’ хабтамда нибтя юнокомда суббота яляхана идеванзь нидав’’ ӈэдарамбю’’, нидав’’ минре’’?
42013016	Авраам’ еркархат ӈэда тюку нем’ юкад вата сидндет по’ ямбан’ ӈа ня’’амбавэда. Тюку суббота яляхана ӈа’ ӈудахат ӈэдара нися серос’’?
42013017	Тикым’ маманда мальӈгана Иисусм’ волтамбада’’ мал’ сядоларэйдаць. Мал’ ненэця’’ ӈод’’ хусувэй Пыда сававна сертавы серката маймбиць. Манорэця янзэв’ нямна, я’ тимда’’ма’ нямна лахарё
42013018	Тикад Иисус масьнё’’: – Нум’ Ерводава ӈамгэ’ то’’олха, ӈамгэ’ то’’олхаӈэ хэтаӈгув?
42013019	Тикар манорэця я’ сэв’ то’’олха, тикы манорэцям’ ненэць’ ян’ ӈабтавэда: тикар вады, ӈарка пяӈэ хая, нув’ сармик’’ харто’ пя’ таркаха’’на хэӈгдамдо’ хомби’’.
42013020	Иисус тамна ма: – Нум’ Ерводавам’ тамна ӈамгэ’ то’’олхаӈэ хэтаӈгув?
42013021	Тикы я’ тимда’’ма то’’олха. Не тимда’’мам’ ӈока’’я яхана хулцотада, ӈарханда тимда. Нум’ Ерводаван’ миндя тыя нё
42013022	Иисус мардо’’мна, ӈэсы’’мана ненэцие тохоламба Иерусалиман’ миӈа.
42013023	Хибяхава Нянда ма: « Ервами! Нум’ тянёрим’ ӈэдаӈгув’’?» Иисус ӈо’’ няндо’ ма:
42013024	– Тыя нёвна варемда’’ мэць тюӈгутаныда’’. Нянда мадм’, ӈока’’ тюсь хорпаӈгудо’, я’’амӈгуд’’.
42013025	Ерв юркаӈгу’’, нёнда сим’ пакалта, пыдара’’ пихина нусь нёнзин’ сита хынумда тояртада’’: « Ерв! Ерв! Няна’’ нэд». Пыда ӈо’’ вадахата’’ манда: « Сидда’’ ехэрадм’, ханяд ӈада’’».
42013026	Пыдара’’ мандада’’: « Маня’’ Пыдар мальӈганат ӈорӈаваць, идарӈаваць, Пыдар яханана’’ ӈод’’ сидна’’ тохоламбинась».
42013027	Пыда ӈо’’ манда: « Нянда’’ мадамнё’’, сидда’’ ехэрадм’, ханяд ӈэдакэда’’, Нядан хэвня’ хаяда’’, мал’ сиякм’ сертабадада’’».
42013028	Таняна ярри ӈэӈгу, тибя’’ ирнаӈгу’’; Нум’ Ерводавахана Авраамам’, Исаакм’, Иаковм’ тамна мал’ Нум’ вади минрени манэтыда’’, сидда’’ ӈани’ хэвня’ питарта’’.
42013029	Ненэця’’ яля’ тарп’’ няд, яля’ падёход, ӈэрм’ няд, иба’ я’ няд тута’’, Нум’ Ерводавахана харто’ мэсь ядамдо’ хоӈгу’’.
42013030	Ти ӈо’’, ханяӈы пудана’’ нюрте’’эӈэ ханта’’, ӈани’’ нюртей’’ пуданаӈэ ханта’’. Ирод’ вэва и ӈу’’. Иисус Иерусалим’ нямна ярӈа
42013031	Тикы яля’ ханяӈы’’ фарисей’’ Иисусан’ то’’, ма’’: « Тарпад’’, тюкод хэвня’ хань’’, Ирод Сит хадаван’ харва».
42013032	Иисус няндо’ ма: – Хаяда’’, тикы вадин Ирод сармикан’ хэтыда’’: « Мань тюку яля’, хуняна ӈа питарпаӈгун, ненэцие савумдаӈгун, няхарамдэй яляхана ӈо’’ серон ёльцеӈгун.
42013033	Тарем’ ӈо’’ Мань тюку яля’, хуняна, хуний тяхана ядэрпа’’н тара, Нум’ вадам’ минрена Иерусалим’ хэвняна хадавы ӈэбта ни тара’’.
42013034	– Иерусалим’ иленя’’! Иерусалим’ иленя’’! Нув’ вадам’ минрени хадабида’’, нянда’’ минди пэхэ’’на ютбида’’! Нув’ сармик ханикуда тонда ӈыл’ ма’’ламбадарев’ Мань ӈод’’ ӈока мэва’ Иерамулим’ илени ма’’лаван’ харвэйнась. Пыдара’’ ӈо’’ нидаць харва’’!»
42013035	Теда’ ӈаӈи’ терси’’ хаевы мя’’ла’’ ня’’мара’’! Нянда’’ мадамнё’’, Си’’ми маманда’’ ӈэсонд’ нида’’ манэт’’: « Нумгад Тованда Нумгад савам’ ня’’мая!»
42014001	Фарисей’ хардахана мядома 1-2 Ӈоб’’ мэва’ суббота’ яляхана Иисус ӈопой фарисей’ ерв’ хардан’ мядонзь еремысь, фарисей’’ Нянда сылаӈгаць. Ти ӈо’’ Иисус’ нерняна вэвако ӈамза хабцяӈгана маяндормы ненэць’ ӈамдёвы.
42014003	Тарцям’ манэць Иисус фарисейха’’, Моисей’ Ватом’ пэртяха’’ хонарку: « Суббота’ яляхана ненэцие савумдамба серо’’ӈав’’?»
42014004	Пыдо’ тэри мунзиць. Тикана Пыда ненэцянд’ тирцедехэя савумдада, хардаханда ӈэдарада.
42014005	Иисус няндо’ юндарӈа: « Хибяхаванда’’ хабтада нермя’ син’ мантэбта, тикым’ минханда суббота’ яляхана нира’’м’ тюхулт’’?»
42014006	Пыда вадахата ӈамгэхэртм’ хэта я’’маць. Ва’’ав еркана ӈамдёди хусарамбава
42014007	Ва’’ав’ сава ерм’ тярпада мядонди манэць Иисус няндо’ лахарём’ хэта:
42014008	8-9 – Тюняха’’ хамэн ӈэб’’нанд ва’’ав’ сава ерт’ нён ӈамдор’’. Мядонди’ поӈгана няданд тэтарка’’ хамы ӈэӈгу’’, тикахана сит хамэр, сита ӈо’’ хамы ерв хэвханд тута, манда: « Тюку ненэць’ тюкона ӈамдёбта тара». Сядоларамба вэварка ян’ ӈамдаӈгун, нянанд вэвараха ӈэӈгу.
42014010	Мядонзь тобат нёнзи’’ хэван’ ӈамдад’’, мядонзь сит хамы хэвханд тось ерв мамы ӈэӈгу: « Юрёми! Ва’’ав ерт’ ӈамдад’’». Ӈамдёда нит сэвха’’на ӈарциетан ӈэӈгун.
42014011	Тенера’’, хусувэй пыхыдамда ӈарамдамбада таӈылмдавы ӈэӈгу, пыхыдамда таӈылмдамбада ӈарамдавы ӈэӈгу. Маяндорти мядонзь хама
42014012	Тикад Иисус ерван’ ма: – Ялей, пэсюмбы ӈаворман’ ненэцие хамбат юрёд, нид, перенид, тэта тёняӈыд нёд хай’’. Пыдо’ сит ӈобтарем’ хамы’’ ӈэбто’ мядонзэйхавм’ ханян ня’’ам’’.
42014013	13-14 Мяди’’мя сертабабат мядорти, ланзя’’мы, мэдни, сэвсяди хай’’. Пыдо’ нянд ӈамгэхэртм’ тась ни’’ пирас’’, ӈадьбянда ябдаӈгун. Нум’ Ватовна илени ха’’махадандо’ илебте’’махад тикана ябдалтавэн ӈэӈгун. Сюдбя ӈаворма’ нямна лахарё
42014015	Ӈопой мядонда тикым’ намда’’махаданда Иисусан’ мась: хибя Нум’ Ерводавахана ӈаворта, такы ябдалтавы хибя!
42014016	Иисус ӈани’ нянда ма: – Ӈопой ненэць’ сюдбя ӈавормам’ хамада, ӈока мядондам’ хаӈа.
42014017	Толь тяха’ ӈамдёва’ ёльць’ тэвотанаб’’ пыда манзаранитамда хамы ненецие хосая маманзь ӈэдара: тода’’, ӈаварана’’ хамады’’.
42014018	Хусувэй хамы тось я’’амвамда ваде’’лась. Нюртей нянда мась: « Мань тандаяри’ ям’ тэмдадм’, манэ’’манзь хэб’’ни тара. Няни ябтан’ нён нензювор’’».
42014019	Няби мась: « Мань ю’’ хабтм’ тэмдадамзь, хорман’ харвэин, няни нён нензювор’’».
42014020	Няхарамдэй мась: « Мань тандаяри’ нелейваць, ӈадьбяни тось я’’мадм’».
42014021	Манзаранитада салй’’, ерваханда хэтыда. Тикана нензюмы ервада манзаранитамда табада: « Мер’ март’ хань’’, марад’ ядэлаваха’’на, матолаваха’’на маӈгбади, ланзьдовы, сэвсяди, мэдни хо’’, тюкон’ тан’’».
42014022	Манзаранитада нянда ма: « Ервами, пыдар табекор сертавы, тамна ӈамдё я’’ хаи’’».
42014023	Тикана ервада манзаранитаханда ма: « Ядэлави’’ хэвувна, харад’ вадо’’ хэвувна хань’’, мал’ ховы ненэцие тюкон’ тованзь халан’’. Мань хардами мядондахат пан’’ӈая!
42014024	Ненэсяӈо’’ нянда’’ мадм’, нюртей’’ хамэхэт хибяхартадо’ толяни тяхана ӈамдё ни пирас’’!» Иисус’ тохоламбадаӈэ хибя ӈэсь пир’’ӈа
42014025	Иисус’ ня’ ӈока хибя’’ ядаць, Пыда няндо’ сылахая мась:
42014026	– Няни турта нисямда, небямда, немда, нида, не нида нибта хаебю’’, харта иламда сянда тикы Мань тохоламбадами ни ӈэӈгу’’.
42014027	Хибя мань илми ни нёда’’, Пумнани ни мий’’, тикы Мань тохоламбадами ни ӈэӈгу’’.
42014028	Таслахава’’, хибяхавара’’ пирця харадм’ миван’ харва. Нюрте’’э ӈамдаӈгу’’ ни’’им’, мирта теневаванда е’’эмня толаӈгу, пирця харадм’ мива’ е’’эмня есида тэваӈгуд’’ нидум’’?
42014029	29-30 Мимбада харданда ӈыладм’ ӈабтабта, мирмамда ӈани’ ёльце нибта пирас’’, мал’ сита писядита’’, вадета’’: « Ти ненэць’ мирць пяда, ёльце ӈани’ я’’мада?»
42014031	Тамна таслахава’’, парэӈода сайнорман’ хэванзь мэ. Нюрте’’э ӈамдаӈгу’’ ни’’им’, ибедорта: « Ю’’ ёнар’’ саювни сидя ю’’ ёнар’’ саювм’ пирдале пиртыдо’’ом’?
42014032	Пыда ибедор’’мавнанда сайнорць ниб’’нанда пирас’’, тяханяӈы саюв’’ тамна ӈаха’’на мэ, пыда вадам’ минрени маманзь ӈэдараӈгу: сайнормам’ ёльцехэва’’».
42014033	Пыдара’’ ӈо’’ тарцяда’’ ӈада’’: ӈавода’’ ниб’’нанда хае’’, пыдара’’ Мань тохоламбададан ӈась нида’’ пирас’’. Сэр’ нямна
42014034	34-35 Сэр’’ – тарана ӈамгэ. Сэр’’ ӈавоцялмбата таросялворӈа. Ям’ савумда ни серос’’. Ӈамгэхэна ӈавоцямда сертаӈгур? Ӈамгэхэртаӈэ ни серос’’. Тэри момбидо’! Хавода таняда’’, намдамда!
42015001	Ёховы ӈовця’ нямна лахарё 1 Иисусан’ инзелеванзь мал’ ӈэва’ мирм’ ма’’ламбада’’, хэбяхасавэй’’ ма’’лэйдаць.
42015002	Фарисейхав’’, Моисей’ Ватом’ пэртя’’ вардалё маць: « Пыда хэбяхасавэйха’’на лаханорӈа, нянандо’ ӈаворӈа».
42015003	Тикана Иисус няндо’ лахарём’ хэта:
42015004	– Таслахава’’, хибяхаванда’’ юр’’ ӈовцяда таня, ӈопоймда ё’’ӈада. Ненэся ӈамгэ хадохона хасуюр’’ хасуюдм’ нидав’’ хаеӈгу’’, ёховэмда хованда ӈэсонд’ нидав’’ пюрт’’?
42015005	5-6 Хо’’махаданда маямды’’, ӈовцямда марцянда ни’ илӈгуда, хардаханда тута, юрёда, тёняӈы нида ханда, няндо’ манда: « Ӈобкана маймбахава’’, мань ёховы ӈовцями хов».
42015007	Нянда’’ мадм’, нумгана ӈопой хэбяхасяламэн’ сатаркавна маймбаӈгу’’, хасуюр’’ хасую’’ Нум’ Ватовна иленаха’’ тамбирувна ни’’ маймбаӈгу’’. Нянандо’ хэбяхадо’ хаеба нинякы тара’’. Ё’’мы ненэй еся’ нямна лахарё
42015008	Инзеледа’’. Не’ ю’’ ненэй есяда танявы, ӈопой есямда ё’’ӈада. Пыда серекабтамда нидав’’ тюнеӈгу’’, хованда ӈэсонд’ хусувэй лоход латанда таборо на’’волпаӈгу’’ нидав’’?
42015009	Хо’’махаданда не нида, тёняӈы не ханда, манда: нянани маймбида’’, ё’’мы есями хов.
42015010	Тарем’ нянда’’ мадм’, ӈопойхарт хэбяхасялман’ Нум’ ангелха’’на маймбабцо ӈэӈгу. Ёхоборта ню’ нямна лахарё
42015011	Иисус тяха’ пэрӈада: – Ӈопой ненэць’ сидя нюдась.
42015012	Нюдя нюда нисяханда ма: « Нися’, няни тавандар, илебцани пелям’ тад». Нисядо’ илебцямда нюхута тярӈада.
42015013	Сян яля’ ваерахава нюдя нюда мал’ ӈавода мирда’’ида, есясавэй’’ ӈыхы ян’ хая. Таняна тароси’’ илм’ мэць мал’ харта илебямда саддо’’ӈада.
42015014	Мале ӈамгэхэртада нись хаю’’, такы яхана сэрад пяда. Пыда маяндолы’’.
42015015	Тикахана тикы яхана ӈопой иленян’ парась пэрманзь недва’’лей’’.
42015016	Пыда тамбирувна ӈамлутась, парась’’ ӈавормы ӈавраха’’на мынамда пандаван’ маись. Нянда тарцяхартм’ ниць мипю’’.
42015017	Тикахана сэвда ӈадимзь ма: « Нисяни хардхана таӈок манзарана’’ малебыхыто’ ӈаворӈа’’. Мань ӈо’’ тюкона ӈаворци’’ хаӈгутаныв’’!»
42015018	Нисяхани хэхэрцюдм’, салтыв’’, нисяхани тарем’ мандадм’: « Нися’! Мань Нум’ е’’эмня вэваедм’, пыдар е’’эмнянд вэваедм’.
42015019	Мань нюданд толё нив пирас’’. Си’’ми манзаранитаданд недва’’ле’’».
42015020	Пыда тикырихина нисяханда хая. Пыда тамна ӈаха’’на мэсь, нисяда нюмда манэ’’махаданда сяялӈада. Пыда нюнда нерня’ сюрбы’’, нюмда севолӈада, нюцяда.
42015021	Нюда нянда ма: « Нися’! Мань Нум’ е’’эмня вэваедм’, пыдар е’’эмнянд вэваедм’. Мань нюданд толё нив пирас’’».
42015022	Нисяда ӈо’’ манзаранитахата ма: « Мервана хаяда’’, сямянхат сава паны тада’’, нюми емб’’ӈара’’. Ӈуданда таркан’ ӈуда’ есям’ пыдада’’, ӈэда серетейда’’.
42015023	Ӈайта суюм’ танада’’, хадара’’. Ӈавортава’’, илекабтёдава’’.
42015024	Ӈавэй тикы хасава нюми нив’’ ӈа’’: хабэйӈэ толабивась, теда’ пыда иле, пыда ёхобэясь, теда’ ӈани’ ховы». Пыдо’ ӈарка ялям’ мэ’’ӈаць.
42015025	Ӈарка нюда тикы’ мальӈгана яхана манзарась. Харданда хэван’ то, маймбава сё, таравам’ намда.
42015026	Пыда ӈопой манзаранитам’ хэвханда хаӈа, сита хонра, таняна ӈамгэ хадкэ.
42015027	Такы ма: « Няр то, пыда иленяӈэ, сензӈэ тованда е’’эмня нисяр ӈайта суюм’ хада».
42015028	Ӈарка нюда тарем’ нензюмя, хардаханда тюван’ нись харва. Тикахана нисяда тарпы’’, сита хынумба пя.
42015029	Ӈарка нюда ма: « Мал’ тикы по’’ мань манзаранита’ тотрев’ нянанд манзарадамзь, мань сяхаӈгарт’ муӈгаданд нидамзь хань’’. Мань ни’’н ня’ илекабтавани е’’эмня пыдар сяхаӈгарт’ вынхалуй суюхортм’ нинась хада’’.
42015030	Тикы пыдар нюр мал’ илебямд пасар’ не’’ ня’ ӈамада, хардаханда то’’махаданда пыда е’’эмнянда ӈайта суюм’ хадан!» «
42015031	Нюкцями, – нисяда ӈо’’ нянда ма, – пыдхавар пили’’ нянани мэнась, мал’ танядами пыдар е’’ярась.
42015032	Тикан’ пыдар маймбаб’’нанд, илекабтёб’’нанд тара, пыдар нямд хабэйӈэ толабиваць, теда’ иле, ёхоборӈась, теда’ хова’’».
42016001	Тэмбарик манзаранита’ нямна лахарё 1 Тохоламбадахата Иисус ма: – Ӈопой’ тэта’ нермбэртяда танявы. Пыда тэтанда илебям’ садпа пявэда.
42016002	Ервада нермбэртямда хаӈада, нянда ма: « Пыдар нямнанд ӈамгэ’’ юн’’ няни тэворӈа’’? Ханзер’’ нермбэрма манзаямд пэрӈар, няни вадет, пыдар тяха’ тикы манзаям’ сертаба нир пирас’’».
42016003	Тикана нермбэртя харта пыхыданда ма: « Теда’ ханзер’’ ӈэб’’ни сава? Ервами си’’ми манзаяхадани ха’’аврамби. Ям’ сабкаба я’’мадм’, ныхысидм’, мядорцэйм’ ма’’ламба вэварахамбидм’.
42016004	Ӈаа’, ӈамгэм’ пэрмами теневав! Манзаями ё’’махадани тикана хибяхава си’’ми хардаханда мэись».
42016005	Ерванда ӈатевтани ӈопойлад’ ханъяда. Нюртейм’ пыда хонра: « Сяӈокм’ ервхан ӈатев’’ӈан?»
42016006	« Юр’’ юрцавэй хорм’ ми’’мандадм’», – тикы хэтада. « Ти падар’’л, – нермбэртя нянда ма. – Ӈамдад’’, мервана падад: самляӈг ю’’».
42016007	Тикад нябим’ хонра: « Пыдар ӈани’ сяӈокм’ ӈатев’’ӈан?» « Юр’’ нянь’ падм’», – такы хэтада. Нермбэртя ма: « Ти падар’’л. Падад: сидндет ю’’».
42016008	Тэмбарик нермбэртям’ ибець серода сертаванда нид ервада саву’’ӈада. Ненэсяӈо, теда’ иленя ненэця’’ серка’’нато’ ялям’ маниена’’ ненэцяӈгат ибесарка’’.
42016009	Нянда’’ мадм’: сиякувна ховы еси’’мана нядамда хомбида’’. Тарем’ сертабаб’’нанда’’ илебита’’ сусаб’’ тикахана пили’’ пон’ илева’ ян’ сидда’’ ня’’амӈгу’’.
42016010	Хибя тянёхона ни не’’эльтеӈгур’’, тикы ӈарка серкана ӈо’’ хибяхартм’ ни не’’эльтеӈгу’’. Хибя нюдя серкана ниня савадм’ пэрӈа, тикы ӈарка серкана ӈо’’ ниня савадм’ пэрта.
42016011	Пыдара’’ сияк илебям’ лэтрамба нибта’’ пирас’’, хибя нянда’’ ненэся серо миць пунрёда?
42016012	Ӈадыхы ӈамгэм’ тэмбарамба лэтрамбаб’’нанда’’, хибя нянда’’ е’’эйда’’ тата?
42016013	Ӈобкарт манзаранита ӈоб’’ мальӈгана сидя ервахана манзара нида пирас’’: нябиюмда сэхэдаӈгуда, нябиюмда мэнеӈгуда; нябиюмхана сававна манзараӈгу, нябиюмхана лэкувна манзараӈгу. Пыдара’’ ӈоб’’ ёльцяӈгана Нумд’ ӈэбта ӈо’’, илебян’ ӈэбто ӈо’’ тяхасумба ни пирас’’. Ненэй илебя’ нямна
42016014	Есян’ харванана’’ фарисей’’ мал’ тикым’ намдвэдо’, пыдо’ Иисусм’ писедадонзь.
42016015	Иисус ӈо’’ няндо’ ма: – Ненэцие’’ сэвха’’на Нум’ Ватом’ нёданархада’’, Нум’ ӈо’’ сейда’’ теневыда. Ӈамгэм’ ненэця’’ миретаӈэ пэрӈадо’, Нум’ сэвха’’на нанзакабты.
42016016	Иоанн’ това’ нерня валакада Моисей’ Падар’’ танясь, Нум’ вадам’ минренаха’’ инзеле тарась. Тедахава’ Нум’ Ерводава’ нямна маймбабцо юнм’ хонрамби’’, хусувэй таня’ тювандо’ е’’эмня ныхыдо’ сахарамби’’.
42016017	Моисей’ Падаркад ӈопойхарт му’ ни юход’’, мерку’ нум’, я яӈгумдаӈаха’.
42016018	Хусувэй немда хаебада, нябин’ неленана хасава’’ пунрёвам’ тахабтамби. Хибя хаепавы нен’ нелей’’, тикы ӈобтарем’ хасава’’ пунрёвам’ тахабтамби. Тэта’ нямна, Лазарь’ нямна лахарё
42016019	Сяхаӈгава’ ӈопой тэта ненэць’ илевы, парэӈоди’’ тотрев’ ембдёвы, иламда ӈобкад пере илебядё мэ’’мэда.
42016020	Тамальӈгана маядорта илевы. Лазарьӈэ нюмдебавэдо’.
42016021	Мядорта’ ӈаяда мерё’’ синдавыць. Пыда такы тэта’ нёнзи’ хэвхана юседавы, толь’ ӈыл’ мовы ӈавар’ хамбол’’ нянда тэвван’ енась. Вэнеко’’ нявота турӈаць, мерёда нянзыбиць.
42016022	Ти ӈо’’ мядорта яӈгума. Ангел’’ сита нумд’ хана’’, Авраам’ хэван’ сава ян’ ӈабтадо’. Такы тэта ӈобтарем’ яӈгума, сюрӈадо’.
42016023	Адхана, пилкабтада маяндор’’маха’’на сэвда илхая ӈаха’’на пыда Авраамам’ манэ’’ӈа, Авраам’ хэвхана Лазарьм’ манэ’’ӈа.
42016024	Тэта тёрей’’: « Авраам, нисями! Си’’ми сяял’’, Лазарьм’ няни ӈэдара’’, икана ӈуданда тарка’ маликм’ са’’нибтея, нямюми япхамдая. Мань тюку лэйнана тухуна маяндорӈадм’!»
42016025	Авраам ӈо’’ хэтада: « Нюкцями, тензибтед, илеванд мальӈгана пыдар мал’ сава ӈамгэм’ мале ня’’марась. Лазарь ӈани’ – саӈговота илам’ мэ’’ӈась. Теда’ пыда тюкона сеймлы. Пыдар ӈани’ маяндорӈан.
42016026	Тикы’ хавна пыдара’’, маня’’ помнана’’ ӈарка’’я я’ хоркадё вэӈгалы: тюкод нянда’’ мадараван’ харвана тось я’’амӈгу. Таняд няна’’ хибяхарт ни мадараӈгу’’».
42016027	Тикы тэта ма: « Сит хаӈадм’, нисями, сита нисяни хардан’ ӈэдара’’.
42016028	Мань самляӈг нями таня’’ нив’’. Лазарь сиддо’ хонрая, пыдо’ ӈани’ ӈо’’ тюку ӈарка пинкабтада ян’ нёя’’ ерев’’, си’’ин тотрев’ нёя’’ иле’’».
42016029	Авраам ма: « Пыдо’ Моисейдо’ Вато, Нум’ вадам’ минренидо’ таня’’. Няндо’ инзелея’’!» «
42016030	Ни ӈа’’, Авраам нисями, – тэта ма, – няндо’ хабэйхат хибя тобта тикана пыдо’ хэбяхадо’ хаеӈгу’’».
42016031	Авраам ӈо’’ нянда ма: « Пыдо’ Моисеян’, Нум’ вадам’ минренаха’’ нибто’ инзеле’’, хабэйхат илебтевэхэртан’ ни’’ пунрёд’’».
42017001	Иисус тохоламбадида тохоламби 1 Тохоламбадахата ӈани’ Иисус ма: – Вэвам’ хокабтамбада’’ пили’’ таняӈгу’’. Хибя тикым’ сертаса, тикан’ мая’ тута!
42017002	Икханда саӈговота пэм’ серибтехэя, ямд’ мовы ӈэбта такэхэна саварка ӈэись! Тикы хадкэвы ӈэбта, ныхысяламдавэхэт хибяхартадо’ хэбяхан’ ниись тэвра’’.
42017003	Сыркарӈада’’, тосада’’! Некар нянд вэвам’ сертаб’’нанда тэдорт. Пыда мамбата: « Вэвани нид няни нён неню’’», пыдар вэвамда юрад.
42017004	Яля’ ямбан’ си’’ив’ мэва’ вэвам’ сертабата си’’ив’ мэва’ нянд мамбата: « Вэвани нид няни нён неню’’», – вэвамда юрад.
42017005	« Пунрёвадава’’ няда’’!» – апостол’’ Господан’ ма’’.
42017006	« Таб сэв’ пир пунрёвара’’ нянанда’’ таняб’’, – Господь хэтада, – ӈарка’’я пян’ мамбата’’: ‹ Пыхыдамд ваносавэй’’ вэркадта’’, пыхыдамд ямд’ несэйвана ӈабта’’!› – пыда вади’’мананда’’ сертаӈгуда».
42017007	Таслахава’’, хибяхаванда’’ ям’ ерпада нибтя ӈовцибэртя манзаранитада таня. Манзаяхаданда то’’махаданда нянда манд’’ нив’’: « Мер’ толь’ тяха’ ӈамдад’’?»
42017008	Ненэсяӈо’’, пыдар нянда манд’’ нинув’’: « Пэвсюмняӈы ӈаврадами серта’’, тольм’ хамэда’’, си’’ми ӈаволамбю’’, тикад харт ӈавортан, идартан».
42017009	Харта тарана пэрмы серода сертабаванда е’’эмня пыдар манзаранитамд вунир савут’’?
42017010	Сяха’ табадавы серода’’ сертабта’’, пыдара’’ тарем’ ӈо’’ лаханада’’: « Маня’’ тэри тарця манзаранитава’’, маня’’ ӈамгэм’ серта тараса, тикым’ сертава’’». Мерё хабцяӈгана хаӈгурти савумдамбава
42017011	Иисус Иерусалиман’ яда пяб’’нанда Самария’ я’, Галилея’ я’ помнанди’ ядась.
42017012	Ӈопой ӈэсын’ тюӈгванда мальӈгана Пыда мерё хабцяӈгана хаӈгурти ядабта. Малхандо’ ю’’ ӈэвы.
42017013	Ӈахакуна нулкая пыдо’ тёрейд’’: – Иисус! Сидна’’ тохоламбадава’’! Сидна’’ сяял’’!
42017014	Сиддо’ манэкава Иисус няндо’ ма: – Хаяда’’, хэхэдаӈгодаха’’ ӈадимяда’’. Пыдо’ хая’’, ядвандо’ сер’ мерё хабцяӈгад нибтеяд’’.
42017015	15-16 Ӈопойдо’ савумамда манэць салй’’, сёнда ӈардан’ Нувм’ савукая, Иисус’ ӈарвэхэ’’ мо’’на Сита савуць пя. Тикы ненэць’ Самария’ я’ тер ӈэвы. «
42017017	Мал’ ю’’ савумза’’м’? – Иисус юнрась. – Ӈани’’ хасую’’ ханяна мэ’’?
42017018	Ӈамгэ Нувм’ ӈарцие’’ма’ е’’эмня ӈобкартадо’ ниць сал’’, валакада ӈани яндер хибя тоса?»
42017019	Иисус ӈо’’ нянда ма: – Юркад’’, хань’’, пунрёвар сит ӈэда. Нум’ Ерводава това’ нямна
42017020	Фарисей’’ Иисусан’ юнра’’, Нум’ Ерводава сяха’ ӈадимда. Нум’ Ерводава’ ӈадимада манэ’’маси, няндо’ Пыда хэтада.
42017021	Ни’’ манд’’: « Сыр’’, Пыда тюкона», нибтя « Пыда ти». Нум’ Ерводава мале сейханда’’ тэвы’’.
42017022	Харта тохоламбадахата Иисус ӈани’ ма: – Яля’’ тута’’, Ненэця’ Нюӈэ Нюмдебада’ ӈопой яляримда манэ’’ман’ харваӈгура’’. Тарем’ ӈо’’ нира’’ манэт’’.
42017023	Нянда’’ манда’’: « Ти Пыда тюкона» нибтя « Ти Пыда таняна». Лаханавы’’ пумна нёда ядэр’’, сиддо’ тэвода нёда’’ сюрбер’’.
42017024	Ненэця’ Нюӈэ Нюмдебада салмы яляда хэхэ’ ту’ тотрев’ нув’ пану’’мана ялкадарта.
42017025	Тикы’ нерня Пыда ӈока маям’ ла’’амдаӈгу, теда’ иленя’’ хибя’’ нянанда ӈоб’ им’ ни мэт’’. Ненэця’ Нюӈэ Нюмдебада’ нябимдей това’ нямна
42017026	Ной’ илева’ мальӈгы’ тотрев’ ханта, Ненэця’ Нюӈэ Нюмдебада ялэ’’ мальӈгана ӈоб’’ тарця ӈэӈгу.
42017027	Ненэця’’ ӈаворӈгаць, идарӈаць, нелеӈгаць, хаюпа хан’’ӈаць. Ной ӈанораха харад’ мю’ тюванда ӈэсонд’ тарем’ ӈась. Тикад ӈани’ я’ ни’ ӈарка и’’ хамдума – мал’ ха’’.
42017028	28-29 Лот’ илева’ ялэхэ’’на ӈоб’’ тарцясь: ӈаворӈаць, идарӈаць, мирдатаць, тэмдорӈаць, янзэв моёпиць, мирӈаць. Лот Содом’ маркад тарпава’ яляхана нумгад хадэ’’, ту сарё хамдума – ӈани’ мал’ ха’’.
42017030	Ненэця’ Нюӈэ Нюмдебада ӈадиво’’ма яляхана тарця ӈэӈгу.
42017031	Хибя тикы яля’ харданда махалэй ниня мэӈгу, ӈамгэрида хардахана ӈэӈгу’’, ӈамгэрида ня’’амванзь нёя’’ ха’’амтан’’! Хибя лабтахана мэӈгу пуня’ нёя салтан’’!
42017032	Лот’ нем’ тензебтембида’’.
42017033	Хибя сёнзямда тедван’ паромби, теда нида пират’’, хибя сёнзянда индм’ ётада, тикы индата лэтраӈгуда.
42017034	Ненэся нянда’’ мадм’, тикы пи’ сидяха’ ӈопой ва’’авм’ мэтаӈаха’: Нум’ нябиюмди’ ня’’амӈгуда, нябим’ ӈани’ хаеӈгуда;
42017035	сидя не ӈопой няёлавахана янзэв няялпаӈгуху’: нябиюмди’ мэӈгуда, нябим’ ӈани’ хаеӈгуда.
42017036	Сидяха’ лабтахана мэӈгуху’: нябиювм’ ня’’амӈгуда, нябиювм’ хаеӈгуда.
42017037	Тикана Иисус’ тохоламбада’’ Сита хонра’’: « Ервава’’, тикы ханяна хадкэӈгу?» « Ханяна хадара’’ма, таня’ ӈамлутна ханавэй ма’’лаӈгуд’’», – Иисус ма.
42018001	Судеӈгода’ нямна лахарё 1 Иисус тохоламбадахата пили’’ туёць таравам’ ваде’’ӈа, сава и’ таравам’ ваде’’ӈа. Тикы’ нямна няндо’ лахарём’ хэта:
42018002	– Ӈопой маркана судеӈгода илевы. Нумгад нивы пин’’, ненэцяӈгат нивы сядолаӈг’’.
42018003	Тикы маркана сэра не илевы, пили’’ нянда ядэрмы, лаханавы: « Си’’ми волтамбадахатани ӈэда’’, си’’ми няда’’, саӈгавота сер’’ми тасла’’!»
42018004	Судеӈгода пон’ нись’ харва’’. Тикад харта пыхында ма: « Нумгад ниб’’нан ӈо’’ пин’’, ненэцяӈгад нидм’ сядолаӈг’’.
42018005	Тюку сэра не пили пидена. Тарем’ таслаӈгув. Пыда тад нерня’ ниб’’нанда ядэр’’, си’’ми нибта яебтамбю’’, мань сита нядаӈгудм’».
42018006	Господь юнра: намдсада’’, тюку сяцяда судеӈгода ӈамгэм’ ваде’’ӈа?
42018007	Нум’ Харта ялэ’’-пи’’ Нянда хынумданаха’’ тэравыда ненэса ӈамгэ нидав’’ ӈэдаӈгу’’? Пыда тикыминда сиддо’ нядаӈгу.
42018008	Нянда’’ мадм’, Пыда ненэся мер’ сиддо’ ӈэдаӈгу. Ненэця’ Нюӈэ Нюмдебада я’ ни’ то’’махаданда таняна пунрёвам’ хоӈгудав’’? Ӈэва’ мирм’ ма’’ламбада’ нямна, фарисеё’’ нямна ӈэда лахарё
42018009	Ӈани’’ ненэцяӈг’’ Иисус лахарём’ хэта. Тикы’’ ненэця’’ пыхыдадо’ Нум’ Ватовна иленаӈэ толабиць, пыдо’ ӈани таӈылмдамбиць. Иисус тарем’ няндо’ ма:
42018010	Сидя ненэць’ Хэбидя Хардан’ туё’’манзь тоӈаха’. Ӈопоюм’ фарисей ӈэвы, нябиюм’ ӈэва’ мирм’ ма’’ламбада ӈэвы.
42018011	Фарисей нулкая, таремли’ мунзипой’’ туё’’мы: « Нумӈэ, Сит саву’’ӈадм’, мань ӈани ненэцие то’’олхадм’ нидм’ ӈа’’: пыдо’ маро’’, нюнекабтада’’, са’’ена’’. Тикы ӈэва’ мирм’ ма’’ламбадарахадм’ нидм’ ӈа’’.
42018012	Ӈопой си’’ивхана сидя ялям’ ӈаворци хаебивась, мала’’вэн юдимдей пелямдо’ мипин».
42018013	Ӈэва’ мир ма’’ламбада ӈаха’’куна нусь, саӈомда нув’ ня’ ила нидась пирас’’, сядоларё лэмбарамда тоябтамба, лаханась: « Нумӈэ, мань хэбяхасавэядм’, си’’ми сяял’’!»
42018014	Нянда’’ мадм’, ӈэва мирм’ ма’’ламбада хардаханда харасясь хая, фарисейхава харасясь вуни’ хань’’. Хусувэй харта пыхыдамда ӈарамдамбада, таӈылмдавы ӈэӈгу. Хибя харта пыхыдамда таӈылмдамби, ӈарамдавы ӈэӈгу. Иисус няби нёлёко ӈацекы’’
42018015	Иисусан’ нёлёко ӈацекы тэвра’’, Пыда няндо’ ӈудида ха’’аврабта тарась. Тохоламбадида тикым’ манэць ӈацекы питарпа пя’’.
42018016	Иисус ӈацекы хэвханда ханъяда, тохоламбадахата ма: – Ӈацекы’’ Няни турӈая’’, сиддо’ нёда’’ питарпю’’. Нум’ Ерводава пыдо’ е’’эмняндо’ тара.
42018017	Нянда’’ мадм’, хибя ӈацекэдрев’ Нум’ Ерводавам’ нида ня’’амӈгу’’, тикы таня’ ни тюӈгу’’. Пили’’ пон’ ябдава илева’ нямна
42018018	Ӈопой ерв Иисусан’ юнра’’: – Сава Тохолкодами, пили’’ пон’ илевам’ ня’’амва’ е’’эмня ӈамгэм’ серта тара? «
42018019	Пыдар Си’’ми ӈамгэ саваӈэ нюмдебин? – Иисус хонрада. – Нум’ хавна хибяхарт сава ни ӈа’’.
42018020	Пыда табекода теневыд: нён сае’’, ненэцие нён хадабю’’, нён талэр’’, сияк вади нён вадес’’, нисямд, небямд ӈарцие’’».
42018021	« Мань ӈацекы’ похо’’тан мал’ тикы серо нёдабин», – пыда хэтада.
42018022	Иисус тикым’ намда, ма: – Нянанд тамна ӈопой сел ни’’ тэвор’’. Мал’ таняда’’ ӈамгэрид мирдасан’’, маӈгбадаха’’ митеръян’’. Тикана ӈамгэхэва савам’ нумга’’на ня’’амӈгун. Тикад ӈани’ ту’’, Пумнани яд’’.
42018023	Ӈули’’ тэта ӈэванда нид тикы ерв тарцям’ намда ёльце ида вома.
42018024	Иисус тарцям’ манэць ерван’ ма: – Нум’ Ерводаван’ тэта’ ненэцяӈгав тэввада нензел’’ ни ӈа’’!
42018025	Верблюд’ нибя’ ха’ сивна нялмада сибярка, тэтахана ӈани’ Нум’ Ерводаван’ тюва саӈгово’’ӈа.
42018026	« Хибя пыхыдамда ӈэда пиртада?» – инзелена’’ Иисусан’ юнра’’.
42018027	« Ӈамгэм’ ненэця’’ нидо’ пирас’’, тикым’ Нум’ сертаӈгуда», – Иисус ма.
42018028	« Ти ӈо’’ маня’’ танявы ӈавона’’ мал’ хаейна’’, Пумнанд това’’», – тикана Петр ма. «
42018029	29-30 Ненэся нянда’’ мадм’, – Иисус ма, – хибя Нум’ Ерводава’ е’’эмня хардамда, немда, нида, нисянада-небянада, нюда хаеӈгу, пыда тикы илӈгана ӈока’ мэва’ ӈокаркам’ теда’ ня’’амӈгу. Тованда похона пили’’ пон’ илевам’ ня’’амӈгу». Иисус’ маяндорма’ нямна няхарамдэй хэтыбава
42018031	Юкад вата сидя тохоламбадамда хэвня’ ханзь Иисус няндо’ ма: – Ти маня’’ Иерусалиман’ миӈава’’. Таняна Ненэця’ Нюӈэ Нюмдебада’ нямна, Нум’ вадам’ минрена’’ ӈамгэм’ падса’’, мал’ сертавы ӈэӈгу.
42018032	Сита хэхэхэ’’ пунрёди’’ ӈудаха’’ мита’’, маядамбаӈгудо’, сатавна ярмадаӈгудо’, сапцярпаӈгудо’,
42018033	ладорпаӈгудо’, тикахад хадаӈгудо’. Няхарамдэй яляхана Пыда хабэйхад илебтеӈгу’’.
42018034	Тохоламбадида ӈо’’ тикы ваде’’мэхэд ӈамгэхэртм’ ни’’ хамэда’’. Пыда вадита пун’’ няндо’ нид’’ тэв’’, ваде’’мы’’ нядандо’ такалёвыць. Иерихон’ сэвсядам’ савумдава
42018035	Иисус Иерихон март’ тэвотаванда мальӈгана сехэры’ хэвхана сэвсяда ӈамдёвы, мядорцэйм’ хамы.
42018036	Хэвувнанда ӈока ядни мимам’ намдабата пыда юнрась, ӈамгэ’ хадкэвы.
42018037	« Назаретхад Иисус яда», – нянда ма’’.
42018038	Тикахана сэвсяда тёрырць пяда: – Иисус, Давидхад переня, си’’ми сяял!
42018039	Нерняна мимы’’ сита мунзялабтамбиць, сэвсяда тамна ӈаркавна тёрырӈась: – Давидхад переня, си’’ми сяял’’!
42018040	Иисус нулкая тикы сэвсядам’ хэвханда тось табадада. Такы’ тоб’’ Иисус сита юнра:
42018041	– Ӈамгэн’ харван, нянд ӈамгэм’ сертаб’’ни тара?
42018042	Иисус нянда ма: – Саӈор ӈадимда! Сит Нумд’ пунрёвар савумда.
42018043	Тикырихина сэвсяда’ саӈода ӈадимя. Пыда Нувм’ ӈарамдамба Иисус’ пумна ядалй’’. Тикым’ манэ’’мы’’ мал’ маймба Нувм’ саву’’наць.
42019001	Закхей’ нямна 1 Иерихонан’ тю’’махаданда Иисус ядэлава’’мна хаясь.
42019002	Маркана Закхейм’ нюбета ненэць’ илевы, ӈэва’ мирм’ ма’’ламбади’’ ӈарката, тэта ненэць’ ӈэвы.
42019003	Пыда саць Иисусм’ манэ’’ман’ харвавэдась: Пыда хурка ӈэбта. Лэнда нюдя ӈэва’ нид пыда ненэцие’’ мандал’’ тяхад Иисусм’ манэць я’’амвэда.
42019004	Тикана пыда Иисусм’ манэ’’ма’ е’’эмня нерня’ сюрба пирця ӈодя’ пя’ ни’ танэй’’. Хэвувнандо’ ваеранбата Иисусм’ манэтада.
42019005	Иисус тикы ян’ тэвхава тю’’у сылы’’, нянда ма: – Закхей! Мерку’ ха’’мад’’, Мань тюку яля’ нянанд мэвандадм’.
42019006	Такэр мер’’ таси’ ха’’мы’’, Иисусан’ маи’’, хардаханда хаӈада.
42019007	Тикым’ мание мал’ нерцирць пядонзь, маць: тарця хэбяхасавэй ненэцяӈгана мядонда.
42019008	Закхей Господь’ нерняку’ нулй’’, мась: – Ервами, ваторадм’, илебян пелям’ маӈгбадаха’’ митав, хибяхат ватаркам’ ня’’амсадм’, тет яӈор’’ митын.
42019009	Иисус Закхеян’ ма: – Теда’ хардаханд ӈэдава то. Пыдар ӈод’’ Авраам’ еркархад ӈэдан нинув’’ ӈа’’.
42019010	Ненэця’ Нюӈэ Нюмдебада ё’’мы хованзь то, сиддо’ ӈэдаванзь то. Ю’’ еся’ нямна лахарё
42019011	Тикым’ намдормэхэ’’ Иисус тамна лахарём’ хэта. Пыда Иерусалим маркад мале хахая мэсьнё’’, ӈадьбянда пыдо’ тасладо’, Нум’ Ерводава ӈэлом’ тута.
42019012	Иисус ма: – Ӈопой тэта ерв ӈыхы ян’ парэӈодаӈэ хэванзь хаясь.
42019013	Хэванда нерцюна пыда ю’’ манзаранитамда хаӈа, ю’’ солат есям’ няндо’ ми’’ӈа, ма: « Мань яӈговахани еся’’ манзаян’ миӈая’’».
42019014	Тикы яхана иленя’’ нида сита сэхэдаць, пумнанда ӈэв ӈэдаравы’’, пыдо’ мамандаць: « Маня’’ тарця парэӈодава’’ нянана’’ ни тара’’».
42019015	Пыда парэӈодаӈэ хэхэва, сал’’махаданда, есь ня’’амвы манзаранитида хаӈа. Намдаван’ харвась, хибя ӈаво недва’’мы.
42019016	Нюртей то, ма: « Ервами, солатар няни ю’’ солатм’ та». «
42019017	Саван, пыдар сава манзаранитан, – ерв нянда ма, – Пыдар тарця нюдя серм’ сававна сертар, ӈадьбянда нянд енадм’, ю’’ марадм’ мэ’’, ервода’’».
42019018	Няби то, ма: « Ервами, солатар няни самляӈг солатм’ та».
42019019	« Пыдар ӈо’’ самляӈг маркана ервода’’» – парэӈода нянда ма.
42019020	Няхарамдэй ӈани’ то, ма: « Ервами, ти солатар. Мань тохэцян’ манонзь сюрпивась,
42019021	Няданд пинадамзь. Пыдхавар вэбтый ненэцянд нинув’’ ӈа’’: ханя’ ӈамгэхэртм’ нисян пэй’’, таняд пэрӈар, ниня вадавэмд няялпир».
42019022	Ервада нянда лахана: « Пыдар вэва манзаранитан, сит харт вадаха’’нанд танарамбаӈгудм’! Мань вэбтый ӈэвами теневарась, ханя’ нисяв пэй’’, таняд ханабив, ӈамгэм’ нисядм’ вада’’, тикым’ няялпив.
42019023	Ӈамгэ пыдар есин ӈокмандо’ е’’эмня манзаян’ нисид мис’’? То’’махадан мань няд’’мидо’ ня’’амвэдм’ ӈэидамзь!»
42019024	Пыда хэвхананда нунаха’’ табада: « Тикы солатм’ няданда марӈара’’, юд’ солатм’ ӈокамдавы ненэцянд’ ми’’ӈара’’». «
42019025	Ервава’’, – пыдо’ ма’’, – такы’ мале ю’’ солатада таня!» «
42019026	Мань ӈани’ нянда’’ мадм’, танядан’’ тамна мита’’, яӈгодахад танедамда марта’’.
42019027	Си’’ми волтамбадини тюкон’ тэврэйда’’, сэвха’’нан хадэйда’’, парэӈодаӈэ таравани е’’эмня пыдо’ ниць харва’’».
42019028	Иисус тикым’ хэтыхава тяхаку’ Иерусалим’ няю’ пяда. Иисус Иерусалиман’ тюва
42019029	Иисус Виффагия’ ӈэсы’, Вифания’ ӈэсы’ хэвха’ хахаярка тэвы’’, Елеонӈэ нюбета надо’ хэван’ то. Сидя тохоламбадамда нерня ӈэдарамба
42019030	Нянди’ ма: – Еканана’’ ӈэда ӈэсын’ хаяди’. Ӈэсын’ тюва’ хэвхана сярвы илӈгы юнокоцям’ манэтади’, мэ’’мы, подерпавы ни ӈа’’. Инямда екари’, тюкон’ танари’.
42019031	Сидди’ ӈани’ хонрабто’: « Ӈамгэ юном’ екабири’?» – тарем’ лаханади’: « Юно Господьхана тара».
42019032	Господь’ ӈэдаравы’’ тохоламбадахаюда хаяха’, ханзер’’ Иисус нянди’ манза, тарем’ юнокоцям’ хоӈаха’.
42019033	Юнокоцям’ екабаванди’ мальӈгана ервада нянди’ юнра: « Пыдари’ ӈамгэ юнокоцям’ екабири’?»
42019034	Пыди’ маӈаха’: « Господьхана тара».
42019035	Юнокоцям’ Иисусан’ тэвради’, юнокоця’ ни’ паны моёць юно’ маха’ ни’ Иисусм’ ӈабтаӈаха’.
42019036	Пыда ӈэдалысь, пыди’ сехэрэмда ембдярка’’нати’ лехэбтамбидинзь.
42019037	Пыда Елеон’ надо’ ха’’аман’ тэвотанбата мал’ тохоламбадида ӈули’’ мандалыдаць. Пыдо’ манэ’’мы пысабцу нид сёто’ ӈардан’ Нувм’ маймба саву’’ӈаць.
42019038	Тёрейбтырӈаць: – Нумгад Товы Парэӈода сава вади ня’’мая! Нумга’’на хынёсява ӈэя, Тю’’уй нумга’’на Нувм’ саву’’ӈамдо’!
42019039	Мандалада’ поӈгад фарисей’’ Иисусан’ ма’’: – Тохолкода, Харт тохоламбадид хэнъян’’!
42019040	« Пунрэйда’’, пыдо’ хасерпато’, пэ’’ тёрылаӈгуд’’», – Иисус нярхалада. Иерусалим’ нямна ӈэда ярабц
42019041	Иисус Иерусалим’ март’ тэвыць. Марадм’ манэць ярума,
42019042	Тарем’ ма: – Иерусалим! Пыдар тюку ялы теневаван ӈэбат ӈамгэ сит маяӈгад тюхулпи! Теда’ ӈо’’ сэвхатат тикы талы.
42019043	Ти яля’’ тута’’, нянанд сайнортид сит вакана сюртеӈгу’’, вано’ тотрев’ сит яндахат латраӈгу’’,
42019044	сит я’ сяр’ нид няялта’’, иленид хадаӈгудо’. Няданд пэкоцяхарт ни’’ хаеӈгу’’. – Пыдар сит ӈэдава’ ватом’ нин тумд’’, Тикы’ нид тарем’ ханта. Хэбидя Хардахад тэмдорти, мирдатни питарпава
42019045	45-46 Хэбидя Хардан’ тю’’махаданда Иисус мирдатни питарпа пя, няндо’ мась: – Моисей’ Падаркана тарем’ хэтвы: « Хардами туё’’ма’ харад; пыдара’’ ӈани’ вэва хибя’ мэбцьӈэ ханара’’!»
42019047	Иисус хусувэй яля’ Хэбидя Хардхана тохолкусь. Ӈарка хэхэдаӈгода’’, Моисей’ Ватом’ пэртя’’, ненэцие’’ ӈаркта’’ Сита мэйдаван’ харвадонзь.
42019048	Мал’ ненэця’’ пили’’ Пыда хэвхананда мэць, Пыда хусувэй вадаханда инзелець, ӈадьбянда ханзер’’ тикым’ серта тара пыдо’ ехэраць.
42020001	Иисус’ ӈардава’ нямна 1 Ти ӈопой яля’ пирка’’на Иисус Хэбидя хардхана ненэцие тохоламбись. Маймбабцо Юнм’ няндо’ тэврамбись. Ӈарка хэхэдаӈгода’’, Нум’ Ватом’ пэртя’’, ненэцие’’ ӈаркта’’ Хэвханда то’’,
42020002	хонрадо’: – Няна’’ хэтад, Пыдар ӈамгэ ватовна тарем’ сертабир? Тикы хибя Нянд тарця ӈарадавам’ табадавы?
42020003	– Мань ӈод’’ нянда’’ ӈопой юнравам’ хэтаӈгудм’, – Иисус ма, – пыдара’’ ӈани’ Нян хэтара’’: «
42020004	Иоанн’ хэхэдамбава хибяхад тоса? Нумгад нибтя ненэцяӈгат?»
42020005	Пыдо’ ӈани’ харто’ поӈганато’ лахана пэяд’’: « Нумгад» мамба’’на’’, тикана Пыда юндарта: « Ӈамгэ пыдара’’ Нянда нисяда’’ пунрю’’?»
42020006	« Ненэцяӈгат», мамба’’на’’, мал’ ненэця’’ сидна’’ пэхэ’’на ладорта’’, пыдо’ пунрю’’ ни’’им’’: « Иоанн – Нум’ вадам’ минрена».
42020007	Пыдо’ Иисусан’ маць: « Хибяхад ӈэбта ехэрава’’».
42020008	« Тикана Мань ӈо’’ нив хэтаӈгу’’, ӈамгэ ватовна тарем’ сертабив», – Иисус ма. Ненхад виноград ӈодям’ вадабади’’ нямна лахарё
42020009	Тикад Иисус ненэцяӈг’’ тарця лахарём’ хэтыба пя: – Ненэць’ виноград’ пи ӈабта. Виноград ӈодям’ пэртяха’’ тикы ям’ недбявна ми’’ӈада. Харта ӈани’ пондан’ ӈадыхы яха’’ хая.
42020010	Вадёвым’ ма’’лава вато тэвы’’. Пыда манзаранитамда виноград ӈодям’ пэртяха’’ ӈэдарада, виноград’ ӈоди ма’’лаванзь. Виноград ӈодям’ пэртя’’ манзаранитам’ ладоркая ӈамгэси’’ пуня’’ ӈэдарадо’.
42020011	Тикана пыда нябиюм’ манзаранитамда ӈэдара. Тикым’ ӈани’ ладоркая ӈамгэхэртм’ нись мис’’, вэварамдась питарӈадо’.
42020012	Пыда ӈани’ мале няхарамдэй манзаранитамда ӈэдара. Тикым’ мерёледо’, хэвня’ модо’.
42020013	Тикана виноград’ пя’ я’ ерв ма: « Ӈамгэм’ пэрпани сава? Еванзада нюми ӈэдараӈгудм’, маси’’ сита манэць вэварахамда».
42020014	Виноград ӈодям’ пэртя’’ сита манэць поӈгнандо’ лахана пядо’: « Тикы илебямда ханавандада; сита хадахава’’, илебяда е’’эйдана’’ тебаӈгу!»
42020015	Виноград’ пя’ яхад сита модо’, хададо’. – Иисус лахарём’ ёльце, ма: – Виноград’ пя’ я’ ерв ханзер’’ сиддо’ мэӈгу?
42020016	Пыда салты’’, тикы виноград ӈодям’ пэрти хадаӈгуда, виноград’ пя’ ё ӈанихи’’ митыда. « Тарця нёя ӈа’’!» – инзелена’’ ма’’.
42020017	Иисус няндо’ ӈобӈгэв’ сырць юнрась: тикана Нум’ е’’эмня ӈэда сёхо’’на тюку вада’’ ӈамгэм’ хэтыби’’: « Миртя’’ хаевы пэ харад’ мэйра’’маӈэ хэвы»?
42020018	Хусувэй нянда тапхалмы тахараӈгу; хибян’ ӈани’ тикы пэ ха’’амӈгу’’, тикым’ няялтада.
42020019	Нум’ Ватом’ Тохолкода’’, Ӈарка хэхэдаӈгода’’ хамэдадонзь, тикы лахарё пыдо’ е’’эмняндо’ ӈа. Ӈадьбянда Иисусм’ ня’’амван’ харвадонзь. Валакада ненэцяӈгат вэнолыдаць. Парэӈодан’ ӈэва’ мирм’ салдамбава’ нямна
42020020	Ӈадьбято’ пыдо’ Иисусм’ тале ераба пядо’, Нянда сянхава ненэцьм’ ӈэдара’’. Тикы ненэця’’ вадаха’’нандо’ ёльце сава’’ ненэцянлахаць. Пыдо’ Иисус’ вадаха’’на вэвам’ намдаван’ харваць, тикы вадита е’’эмня Сита Рим’ ервотанан’ судеванзь миць сава ӈэӈгусь.
42020021	Такы’’ Иисусм’ хонра’’: – Тохолкодава’’, маня’’ теневава’’, Пыдар хибяхартм’ нин тиндерембю’’, ирт’ хамадава’ пирувна тохолкун, ханзер’’ Нум’ Ватовна иле тара.
42020022	Ман’’, Рим’ парэӈгодан’ ӈэва’ мирм’ салдамбава тараӈав’’, нив’’?
42020023	Иисус вэва ито’ ӈудо хамада, няндо’ ма: – Ӈамгэ Си’’ми хорпида’’?
42020024	Няни есьда’’ манэ’’лабтада’’. Еся’ ниня хибя’ сидяӈг, хибя нюм’? « Парэӈгода’» – пыдо’ хэтадо’.
42020025	Иисус няндо’ ма: « Тарем’ ӈа, парэӈгода’ е’’эйм’ парэӈгодан’ ми’’ӈара’’, Нум’ е’’эйм’ Нумд’ ми’’ӈара’’».
42020026	Пыдо’ Иисусм’ ненэцие’’ мальӈгана вадаха’’нанда ня’’ма нидо’ пирас’’. Пыда ваде’’мы вадахата пысамба мунзялма’’. Хавэхэт илебтева’ нямна
42020027	Нянда сянхава саддукей то. Пыдо’ хавэхэт илебтевам’ волтабиць, Иисусан’ тарця юнравам’ хэта’’:
42020028	– Тохолкода! Моисей Падаркана падысь: хибяхава’ хасава няда хаӈгу, неда нюси’’ хаюда, пыда нянда нен’ нелебта тараӈгу, яӈгумы нянда таӈэ ню соябтабта тара.
42020029	Ти тарем’ си’’ив некас илевы. Нюртей неле’’махаданда нюси’’ хавы.
42020030	30-31 Нябимдей нянда нен’ нелеяць, хась, тикахад няхаромдэй ӈани’, тарем’ мал’ си’’ив няда тикы нем’ не’’ӈадонзь. Мал’ си’’ив хавы’’, ню нивы’’ хае’’.
42020032	32-33 Такэд не ӈобтарем’ хавысь. Хавы’’ илебтева’ ватохона пыда хибя’ не ӈэӈгу? Мал’ си’’ив нянанда нелевы’’ ӈэвысянё’’! «
42020034	Тюку яндир’ ниня иленя’’ ненэця’’ неленаныд’’, хаепа хан’’ӈа’’, – Иисус ма. –
42020035	Хибя’’ хавэхэт илебтеӈгуд, тованда похо’’на нид’’ неленаӈгу’’, хаепа ни’’ ханат’’.
42020036	Пыдо’ мале хась я’’амӈгуд’’, Ангело’’ тотрев’ нись хаӈга’’ илеӈгу’’, пыдо’ Нум’ ню’’, Нум’ сиддо’ илебте».
42020037	Ненэся, хавэхэт илебтевам’ Моисей хэтадась. Господьм’ Авраам’ Нумӈэ ваде’’ӈада, Исаак’ Нумӈэ ваде’’ӈада, Иаков’ Нумӈэ ваде’’ӈада. Тикым’ Моисей лахарёхона пададась.
42020038	Нум’ ӈани’ хавы’’ ненэцие’’ Нум’ ни ӈа’’, иленя’’ ненэцие’’ Нум’. Пыда Нянанда мал’ ненэця’’ илена’’.
42020039	Тикы вадахата Нум’ Ватом’ тохолкода’’ ма’’: « Пыдар сававна ваде’’ӈар, Тохолкодава’’!»
42020040	Мале Сита ӈамгэхэрт’ нямна хонрамба пинаркаць. Христос хибя’ ню?
42020041	Иисус ӈани’ няндо’ мась: Ненэця’’ ӈамгэ манзеты’’, Христос Давид’ ню?
42020042	Нум’ е’’эмня ӈэда сё’’ падаркана Давид харта лаханасьнё’’: « Господь Господьхани мась: Пыдар сит волтамбадид Пыдар ӈэт ӈыл’,
42020043	пирда’’леван ӈэсонд’, ӈарвэхэт мовани ӈэсонд’ маханяӈы ӈудани хэвхана ӈамдю’’».
42020044	Тарем’ ӈэсь, Давид Сита Господьӈэ нюмдеби. Ханзер’’ Христос Давид’ ню ӈэӈгу? Моисей’ Ватом’ пэрти хусарамбава
42020045	Мал’ ненэця’’ Нянда инзелеб’’ Иисус тохоламбадахата ма:
42020046	– Моисей’ Ватом’ пэртяхат тосада’’: пыдо’ ямб паны мэ’’ӈа’’, савамбовна тороватамбавам’ мэне’’, синагогаха’’на пыдо’ нерний ӈамдорцие мэ’’ӈа’’, ӈарка мядонзь’ мальӈгана ненадо яха’’на хасавады’’.
42020047	Пыдо’ сэра не’’ мядо марпи’’, сюрико пон’ туё’’ӈа’’; сиддо’ сямянхат ӈарка танарава ӈате!
42021001	Сэра не’ сидя еся 1 Иисус сылахая тэти манэ’’ӈа, пыдо’ есь Хэбидя Харад’ мядонзэй тинан’ пэмбиць.
42021002	Пыда маӈгбада сэра нем’ манэ’’ӈа, не таня’ сидя нярава есям’ ха’’авра.
42021003	Иисус ма: нянда ненэсям’ мадм’, тюку маӈгбада сэра не сямянхат ӈокавна пэӈа.
42021004	Мал’ нядандо’ вата ӈаводо’ Нум’ мядонзэӈэ пэмбиць. Пыда ӈани’ маӈгбадаӈэ мал’ ӈамгэда таняса пэнъида. Хэбидя Харад’ тахарава’ нямна
42021005	Тикана мэна’’ Хэбидя Харад’ нямна лахана’’: тикы харад мирета пэхэ’’на мэкадтавы, мирета мядонзэй’’ харадм’ мэцеймдамби’’. Иисус ӈо’’ ма:
42021006	– Яля’’ тута’’, мал’ тикы’’ манеенида’’ тахабтавы’’ ӈэӈгу’’. Тюкона ӈобкарт пэкоця ни хаюд’’. Маяӈо’’ нямна «
42021007	Тохолкодава’’, – Сита хонра’’, – тикы сяха’ ӈэванда? Тикы ӈэванда сер’ нерня ханзеркава’’ сидна’’ хонраӈгу’’ум’’?» «
42021008	Сырӈада’’, сидда’’ нёя’’ тэмбара’’, – Иисус хэтада. – Ӈока’’ пыхыдадо’ Мань нюми нюбець тута’’, лаханаӈгу’’: ‹ Тикы Мань!› нибтя ‹ Тикы ёльць’ хахая!› Пумнандо’ нёда’’ яд’’.
42021009	Сайнорми’ нямна, пёдва’ нямна вади намдабата’’ нёда’’ пин’’: Тикы нюрте’’э хадкэбта тара, малда ӈо’’ тикырихина ни ӈэӈгу’’».
42021010	Тикад Иисус няндо’ ма: « Ненэця’’ поӈганандо’ мирбе’’лаӈгуд’’, парэӈода я’’ ӈо’’ парэӈода нито ед’ пяӈгудо’;
42021011	Сюдбявна я’’ лекаӈгаӈгу’’, яндаха’’на сэрад’’, хабця’’ тута’’, пилкабтада, ӈэликабтада ӈамгэ’’ нумгат турта’’.
42021012	Тикы’ хадкэва’ нерцюна сидда’’ сарвамбаӈгу’’, ӈыюмдамбаӈгу’’, синагогаха’’на судебаӈгу’’, сяролава мяк’’ моёпаӈгу’’, Мань нидани парэӈодаха’’, ервха’’ ханабаӈгу’’.
42021013	Та ёльцьӈгана Си’’ми вадетада’’.
42021014	Мэёвна тенера’’: ӈахакуд нёда ибедор’’ ханзер’’ пыхыдада’’ ӈэдабаӈгуда’’.
42021015	Мань нянда’’ тарця иӈуд’’ табеко вади ханаӈгудм’, волтамбадида’’ хибяхартадо’ пырдари’ лахана ни пират’’, нярдырць я’’амӈгу’’.
42021016	Небянахартада’’-нисянахартада’’, нида’’ ӈо’’, перенида’’, сава’’ нида’’ ӈо’’ сидда’’ маянд’ тэвраӈгу’’. Ханяӈыда’’ хадараӈгуд’’.
42021017	Мал’ ӈо’’ сидда’’ Мань Нидани сэхэдаӈгу’’.
42021018	Тарем’ ӈо’’ ӈэвахатата ӈобкарт ӈэва’ тар’ яс’’ ни’’ ха’’амӈгу’’.
42021019	Ла’’амдёвахананда’’ пыхыдада’’ ӈэдаӈгуда’’». Иерусалим’ тахарава’ нямна
42021020	Иерусалим’ хэвхана саюв манэ’’пата’’, теневада’’: пыда тахараванда ёльць’ хахаи.
42021021	Иудеяхана мэна’’ надохо’’ сюрбыдамд’’; Иерусалим’ маркана мэна’’ марто мерку’ хаемдо’; хый яха’’на мэна’’ март’ нёя’’ салтан’’.
42021022	Тикахавана танарава’ яля’’ то’’. Ӈамгэ Нум’ Ватохона падавы ӈэса мал’ тарем’ ӈэӈгу.
42021023	Тикы’’ яляха’’на саӈговота не’’, ӈаябэй ню ӈамятамбада не’’ маяндорта’’! Тюку ям’ ӈарка сэсе’’ларава тэвӈгу, Нум’ ненха тикы хибяха’’ ха’’амӈгу’’.
42021024	Ханяӈы’’ палы’ няндхад хаӈгу’’, ӈанидо’ яндаха’ ӈыхы’ саю’’ яха’’ ня’’амвы’’ ӈэӈгу’’. Иерусалим ӈадыхы яндерха’’на тан’’мы ӈэӈгу, ёльцяндо’ ваерава’ ӈэсонд’ тарем’ ӈэӈгу. Иисус’ няби това’ нямна
42021025	Хаеркана, ирийхана, нумгыхы’’на пилкабтада’’ таняӈгу’’. Яв’’ ӈасьнаӈгу’’, хамба’’ марнэрта’’. Тикы нид’ я’ ниня илена’’ ненэця’’ ян’ мая’ ха’’амвам’ тосалць енасялумба пинвахад ледреӈгу’’.
42021026	Яндирт’ ӈарка сэсе’’ларава’ мимам’ ӈате ненэця’’ пинвандо’ нид индцяламда’’. Нуво’’ ныхы’’ ӈод’’ тарворта’’.
42021027	Тамальӈгана манэтадо’: Ненэця’ Нюӈэ Нюмдебада тирувна яда мэбе’’ӈа, ӈули’’ сюдбя ныхына синдавы.
42021028	Тикы серо’’ ӈадима’ ёльцяӈгана ирт’ нулъида’’, ӈэвада’’ илыда’’, таӈгамдамбавара’’ хахаялма! Смоковница’ пя’ нямна
42021029	Иисус няндо’ тарця лахарём’ хэта: – Смоковницам’ нюбета пян’, ӈани пяха’’ сылыда’’.
42021030	Сяха’ вэбидо’ ӈадимдана пябто’ пыдара’’ няндо’ сырць мандада’’. Мале танда хахаялы.
42021031	Тюкона ӈоб’’ тарця: тарцяӈэ хантанам’ манэ’’пата’’ теневада’’, Нум’ Ерводава’ ёльць’ хахаи.
42021032	Нянда’’ мадм’: теда’ иленя’’ иламдо’ тамна нидо’ мэт’’, тикы мал’ хадкэӈгу.
42021033	Нум’, я яӈгумдаӈаха’, Мань вадин ни’’ яӈгумд’’. Ӈатенава’ нямна
42021034	Пили’’ тосада’’, ӈатенада’’: сейда’’ ила’ серка’’на, ябевахана, ӈавормахана нёда’’ саӈговоламбю’’. Тованда яля сидда’’ ярме нёя сапда’’.
42021035	Мал’ я’ ниня иленяха’’на тикы яля поӈгараха ӈэӈгу.
42021036	Мал’ тованда’ серкат хадёси’’ тарпаванда е’’эмня, Ненэця’ Нюӈэ Нюмдебада ӈадима’ нерцюна туё’’ӈада, пили’’ туё’’ӈада’’.
42021037	Яля’ Иисус Хэбидя Хардана ненэцие тохоламбись, пэвсюмняна Елеонӈэ нюмдебада надо’ ни’ ханцеты. Пимда таняна ваерабтамбасеты.
42021038	Нянда инзелева’ е’’эмня мал’ ненэця’’ хув’ мерувна Хэбидя Хардан’ турцеты’’.
42022001	Иисусм’ ӈарка ервха’’ ми’’ма’ нямна 1 Тимд’’маси’’ ябцавы Нянь’ Хэбидя Яля хахаялтаныць. Тикы яля Пасхам’ нюбе’’ӈа.
42022002	Ӈарка хэхэдаӈгода’’, Нум’ Ватом’ пэртя’’ Иисусм’ хадаван’ харваць, Сита хадава’ е’’эмня серм’ пюрӈаць, ӈод’’ тарем’ ӈод’’ ненэцяӈгат пинаць.
42022003	Ти дьявол Иуда’ сёнзян’ тю. Иуда’ пэрабцяда Искариот ӈэвы. Пыда Иисус’ юкад вата сидяхандо’ тохоламбадахат ӈопойдо’ ӈэвы.
42022004	Ӈарка хэхэдаӈгодаха’’, Хэбидя Харадм’ ерабада ервха’’ то, Иисусм’ пыдо’ ӈудахато’ ми’’ма’ е’’эмня нянандо’ валы’’.
42022005	Пыдо’ маидаць, нянда есям’ миць серо’’ӈаць.
42022006	Иуда ӈод’’ няндо’ ваторась. Пыда ненэцие’’ ехэраван’ Иисусм’ пыдо’ ӈудахато’ ми’’ма’’ е’’эмня сава ёльць пюлась. Пасха’ ӈаворм’ хамэдамбава
42022007	Тимд’’маси’’ ябцава Нянь’ Хэбидя Яля то, тикы ялян’ Пасха’ хӑнӈэ ӈовця’ нюкцям’ хӑнонзь тарась.
42022008	Иисус Петрм’, Иоаннм’ ӈэдара, нянди’ ма: « Хаяди’, маня’’ е’’эмняна’’ Пасха’ мядонзэйм’ сертади’».
42022009	« Ханяна хамэдамба’’ни’ Нянанд таранарха?» – пыди’ юнраӈаха’. «
42022010	Март’ тю’’махаданди’ ицавэй неранзям’ минена ненэцьм’ ядабтаӈгуди’, – Иисус хэтада, – тюванда харад’ ӈэсонд’ пумнанда ядади’.
42022011	Харад’ ерван’ мандади’: ‹ Тохолкодами’ сит хонрамби, ханяӈы ниӈгхана Пыда тохоламбадита ня’ Пасхам’ ӈаворта’’›.
42022012	Пыда нянди’ тю’’уна ӈарка хамэдёда харад’ ниӈгм’ манэ’’лабтаӈгу. Таняна ӈаварм’ хамэдади’».
42022013	Пыди’ хаяха’, ханзер’’ Иисус хэтсада мал’ ходи’. Пасха’ мядонзьм’ хамэдаӈаха’. Господь’ пэвсюмбы ӈаворма
42022014	Ватонда тэвхава Иисус толь’ тяха’ ӈамды’’, хэвханда ӈод’ апостол’’ ӈамдыд’’. «
42022015	Тюку Пасхам’ Мань маяндор’’мин нерцюна ӈобкана нянанда’’ ӈаман’ харвавась, – няндо’ Иисус ма. –
42022016	Нянда’’ мадм’, теда’ нянанда’’ Нум’ Ерводава’ ёльць’ тэвва’ ӈэсонд’ Пасхам’ нив ӈаворт’».
42022017	Иисус хыдям’ мэхэя Нумд’ сава вади хэта няндо’ ма: « Тюкум’ мэра’’, помнанда’’ тярӈара’’.
42022018	Нянда’’ мадм’, Нум’ Ерводава’ това’ ӈэсонд’ тев’ ёльцяӈгад Мань виноград ӈодяхад сертавы сяркам’ нидм’ ӈэрпаӈгу’’».
42022019	Няньм’ мэхэя Нумд сава вади хэта, Иисус няньм’ маляда, няндо’ мипа ма: « Тюку Мань Ӈаями, пыдара’’ е’’эмнянда’’ мипада. Си’’ми теневаванда’’ е’’эмня тарем’ сертабира’’».
42022020	Тарем’ ӈо’’ пэвсюмы ӈаворма’ пуна Иисус хыдям’ ми’’ӈа, вади мэ’’ӈа: тюку хыдя – Едэй Вато. Мань вэяханани мэйравы, пыдара’’ е’’эмнянда’’ хамдумдавы.
42022021	Ти тарем’ ӈо’’ сырӈада’’! Си’’ми маян’ мипада’ ӈудада толь’ ниня Мань ӈудани’ хэвхана хахаи.
42022022	Ненэця’ Нюӈэ Нюмдебада хадкэвада тарем’ хадкэӈгу. Сита маяндамбадаха’’ мипадахана мая’!
42022023	Поӈгнандо’ хонаркось пэяд’’, хибядо’ тарцям’ серта ибедорца. Хибя сямянхат тарана ӈэӈгу.
42022024	Тохоламбадита поӈгана пыхылёва ӈадимя, хибядо’ ӈарктаӈэ толё пир’’ӈа.
42022025	Иисус ӈо’’ няндо’ ма: « Ӈадыхы яндер парэӈода’’ харто’ ненэциедо’ ерводамби’’, ерводо’ пыхыдадо’ ненэцие сава лэтрамбадаӈэ нюмдемби’’.
42022026	Пыдара’’ тарцяда ӈэбта ни тара’’: поӈгнанда’’ ӈаркара’’ нюдяраха ӈэя, ӈарктара’’ ӈани’ манзаранитадарев’ ӈэя.
42022027	Хибя ӈарка ӈэбта? Толь’ тяхана ӈамдёда нибтя сита сававна пэрта? Толь’ тяхана ӈамдёда тикы нив’’ ӈа’’? Ти ӈо’’ Мань поӈгананда’’ манзаранитадархадм’.
42022028	28-29 Пыдара’’ Мань маяӈга’’нани Си’’ми нидаць хае. Мань нянда’’ ерводавами ваторӈадм’, ханзер’’ Няни Нисями Ерводавамда тасада.
42022030	Пыдара’’ Мань Ерводаваханан, Мань толян тяхана ӈавортада’’, идартада’’, парэӈода’ ӈамдорця’ ниня ӈамдё пирамдёдада’’, Израиль’ юкад вата сидя тэнз ненэцие илм’ тасламбаӈгуда’’».
42022031	Господь ма: « Симон, Симон, нён ярме’’! Нум’ дьяволм’ сидда’’ хорпаванзь табэдавы. Ханзер’’ ненэця’’ сава янзэв вэва янзэвхат яӈгремби’’, тарем’ дьявол сиддо’ яӈгреӈгу.
42022032	Пыдар пунрёвамд ниб’’нанд ёс’’ Мань нямнанд туё’’ӈадамзь. Тикад ӈани’ Няни пунрал’’махаданд нит сей мэйрамбю’’». «
42022033	Ервами! – Петр Иисусан’ ма. – Мань Нянанд сяролава’ мят’, хабцянд’ яда хамадыдм’!» «
42022034	Петр, ненэсявна нянд мадм’, – Иисус нярхалада, – тамна тюку яля’ харад’ хоркы ни хынот’’, пыдар няхар’ мандан, Си’’ми ехэран».
42022035	Иисус тамна няндо’ ма: – Мань сидда’’ падси’’, есяси’’, ӈэ’ сензи’’ ӈэдараван мальӈгана пыдара’’ ӈамгэра’’ яӈгуса? « Ӈамгэхэртава’’ нись яӈгу’’», – пыдо’ хэтадо’. «
42022036	Теда’ ӈо’’, – Иисус няндо’ ма, – хибя’ есяда таня, мэйдамда, падм’ ӈо’’ ханая, хибя’ ӈани’ ӈамгэхэртанда яӈгоб’’ ембдярода мирда’’ӈая, палым’ тэмдарая».
42022037	Нянда’’ мадм’, тарем’ Нум’ Ватохона Нямнан хэтвы: « Сита харам’ сертавэӈэ толабидо’», тикы талевы ӈэӈгу. Ӈамгэ Мань нямнан хэтвы ёльцеданы’’.
42022038	« Ервава’’, ти тюкона сидя палы!» – пыдо’ ма’’. « Мэсь ӈэя!» – Пыда хэтада. Елеон’ надохона
42022039	Хардахад тарп’’махаданда Иисус тэри мэхэва Елеон нюбета надон’ тидхалей’’. Пумнанда тохоламбадида ӈо’’ хая’’.
42022040	Миёма яханда тось Иисус няндо’ ма: – Туё’’ӈада’’, сидда’’ хокабтава нибта ня’’ам’’.
42022041	Харта ӈани’ нядандо’ мовы пэ’ хундан’ хэвня’ хая, пулыта ни’ ха’’амхая туё’’ӈась: «
42022042	Нисями, Сит хынумбидм’, тикы саӈгомӈгад Си’’ми ӈэдара’’! Мань харвабцовнани нёр сертабю’’, Пыдар харвабцовнанд ӈэя!»
42022043	Иисус’ сейм’ мэйрава’ е’’эмня нумгана Ангел ӈадимы ӈэвысь.
42022044	Маяндоркая Пыда сатавна туё’’ӈась, нёхода вэя’ тэс’’ тотрев’ ян’ тэсась.
42022045	Туё’’манда пуд юркы’’, Пыда тохоламбадахата то, пыдо’ ито’ вово’’махад сиддо’ хонёдаӈэ сапда.
42022046	Пыда няндо’ ма: « Пыдара’’ ӈамгэ хоныда’’? Юркыда’’, сидда’’ хокабтава ня’’ам’’ нибта туё’’ӈада’’». Иисусм’ ня’’мава’ нямна
42022047	Пыда тикым’ хэтбаванда мальӈгана ти ӈо’’ мандалада хибя’’ ӈадимя’’. Нерняна юкад вата сидяхад ӈопойдо’ Иудаӈэ нюмдебада ядась. Пыда Иисусм’ нюцяванзь хэвханда то. Ватода тарцясь: Хибям’ нюцяӈгудм’, Такы ӈэӈгу.
42022048	Иисус нянда ма: « Иуда, ненэсяӈо’’ Ненэця’ Нюӈэ Нюмдебадам’ нюцявахана маянд’ тэвраван’ харварув’’?»
42022049	Тикана хэвханда сюртё нувы’’ тохоламбадида теда’ ӈамгэ хадкэвандам’ хамада’’, ма’’: « Ервава’’, палына’’ ниня’’ хорт’’?»
42022050	Ӈопойдо’ Ӈарка хэхэдаӈгода’ манзаранитам’ лада, маханяӈы хамда сапхалӈа.
42022051	Тикана Иисус няндо’ ма: « Мэсь ӈэя, ӈэвадэйда’’!» Пыда хаханда тирцедехэя манзаранитам’ савумда.
42022052	Ӈарка хэхэдаӈгодаха’’, Хэбидя Харад’ ерабада’’ ервха’’, Сита ня’’амван’ харвавэхэ’’ ма: « Мань ӈамгэ вэва ненэцядм’, ӈамгэ пыдара’’ палысавэй’’, пясавэй’’ Си’’ми хосая тода’’?
42022053	Мань хусувэй яля’ Хэбидя Хардахана нянанда’’ мэдамзь, пыдара’’ Си’’ми нидаць ня’’амбю’’. Теда’ мале пыдара’’ ватора’’ то, теда’ пэвва ервада’’». Пётр Иисусм’ хае
42022054	Пыдо’ Иисусм’ ня’’мадо’, ханадо’. Ӈарка хэхэдаӈгода’ хардан’ тэврадо’. Петр ӈаха’’куна ядась.
42022055	Харад’ хэвхана тодабцям’ табцада’’, ненэця’’ тодабця’ сюртё ӈамдыд’’, Пётр ӈани’ нянандо’ ӈамдысь.
42022056	Ӈопой манзаранита не ту’ хэвхана Петр’ ӈамдёвам’ манэць, сита манэсараць ма: « Тюку ӈо’’ Нянанда мэсь!»
42022057	Петр ӈани’ нись серос’’: « Ниӈэ, Мань Сита ехэрав».
42022058	Ӈэлом’ няби ненэць’ сита манэць мась: пыдар ӈо’’ тикахат. « Нявэ, нидм’ ӈа’’», – Петр нярхалада.
42022059	Час’ пир ваера, тамна ӈопой мась: « Ненэсяӈо’’, тюку ӈобтарем’ Нянанда мэсь, пыда Галилей’ я’ тер ӈэдарха».
42022060	« Нявэ, ӈамгэ’ нямна лаханабат мань ехэрадм’», – Пётр нярхалада. Тикым’ ваде’’манда мальӈгана харад’ хоркы’ сёда ӈадимя.
42022061	Господь сюрхалкая Пётран’ сылы’’. Пётр нянда хэтвы Господь вади тензибте: тамна тюку яля’ харад’ хоркы сём’ ни хоӈгу’’, пыдар няхар’ Си’’ми хаеӈгун.
42022062	Харад’ хэвхы мюйхад тарп’’махаданда Пётр сатавна ярума.
42022063	Иисусм’ ерабавы’’ ненэця’’ Сита ӈандерабиць, Сита ладорпиць.
42022064	Сэвда малда’’махадандо’ пыдо’ хонрамбидонзь: хэтад, хибя Сит лада?
42022065	Тамна ӈока ӈани вэва вади Нянда мэ’’ӈаць. Ӈарка ма’’лёвахана Иисусм’ харан’ ха’’аврадо’
42022066	Яля’ томахад ненэця’’ ӈаркта’’, Ӈарка хэхэдаӈгода’’, Моисей’ Ватом’ пэртя’’ ма’’лыд’’. Иисусм’ тарпрадо’, ӈарка ма’’лёвандо’ нерня’ нултадо’.
42022067	Пыдо’ юнра’’: « Лахан’’, Пыдар – Нум’ Тэравы Парэӈодан?» « Мань нянда’’ мамба’’н, пыдара’’ нида’’ пунрёд’’.
42022068	Нянда’ юнраба’’ни нира’’ хэтаӈгу’’, Си’’ми нида’’ ӈэдараӈгу’’, – Иисус ма. –
42022069	Тев’ мальӈгат Ненэця’ Нюӈэ Нюмдебада Ныхыта Нум’ маханяӈы ӈуданда хэвхана ӈамдёда».
42022070	Мал’ юнра’’: « Хадри’ ӈо’’ Пыдар Нум’ Нюн?» « Мань ӈэвами тикым’ пыдара’’ ваде’’ӈара’’», – Иисус хэтада.
42022071	Пыдо’ маць: тамна ӈамгэ вади’’ Пыда нямнанда ӈамда тара? Пыда вадахатата маня’’ хар’’на’’ мал’ намдаваць!
42023001	Иисусм’ Пилатан’ тэврадо’ 1 Мал’ ма’’лавы’’ нулъяд’’, Иисусм’ Пилатан’ ханадо’.
42023002	Пыдо’ Сита серт’ ха’’аврамба пядо’: маня’’ таслава’’, тюку ненэць’ ненэциена’’ и поёламби; манзеты: парэӈодан’ ӈэва’ мирм’ салдаба ни тара; Пыхыдамда ( Мессия ) Нумд’ Тэвравы Парэӈодаӈэ хэтыбида.
42023003	« Тад Пыдар Еврей’ ненэцие’’ парэӈодан?» – Сита Пилат хонра. Нянда Иисус хэтада: – Тикым’ пыдар тарем’ ваде’’ӈар.
42023004	« Мань тюку ненэця’ вэва харамда нив мание’’», – Ӈарка хэхэдаӈгодаха’’, мандалада хибяха’’ Пилат ма.
42023005	« Мал’ Иудея’ тавна Харта тохолковахананда Пыда ненэцие’’ идо’ нярхаламби, Галилея’ яхана тохолковам’ пядась, теда’ тюкон’ то», – пыдо’ тарем’ сэктаць. Иисусм’ Иродан’ тэврадо’.
42023006	« Тюку ӈамгэ Галилейхана иленя ненэць’?» – тарцям’ намда Пилат хонарку.
42023007	Пилат намдада Иисус Ирод’ яхат ӈэвы. Сита Иродан’ ӈэдарадась. Ирод тикы’’ яляха’’на Иерусалим’ маркана мэвысь.
42023008	Ирод Иисусм’ манэць ёльце маи’’. Сита ӈахат манэ’’ман’ харвась. Нямнанда ӈока ӈамгэм’ намдорӈась. Тикы’ хавна Иисус’ пысакабцо сертабавам’ манэ’’манзь енась.
42023009	Ирод Сита хуркаривна хонрамбись, Иисус ӈо’’ нянда ӈамгэхэртм’ ни хэт’’.
42023010	Тикы ёльцьӈгана Ӈарка Хэхэдаӈгода’’, Нум’ Ватом’ тохолкода’’ мэць, вэбтыйвана Иисусм’ волтамбиць.
42023011	Ирод харта саювта ня’ Иисусм’ таӈылмдамба пядо’, Сита сатавна ярмадаван’ пядо’, тикад ӈани’ Сита яберена ембдярка’’ емб’’ӈа’’, пуня’ Пилатан’ ӈэдарадо’.
42023012	Тикы яляхад Ирод Пилатанда ня’ нясъюмбихи’, тяхакуна пыди’ поёди’ вэваць. Иисусм’ вэван’ тэврава
42023013	13-14 Пилат Ӈарка Хэхэдаӈгоди, ненэцие’’ ӈаркти, ӈани ненэцие ханзь няндо’ ма: « Тюку ненэцьм’ няни тэврараць. Сита ненэцие’’ и поёламбадаӈэ нюмдераць. Ти мань ӈо’’ пыдара’’ мальӈганата’’ Сита хонрамбивась, хорпивась. Пыдара’’ Сита волтамбираць. Тюку ненэць’ ӈамгэхэрт вэвамда нидм’ хо’’.
42023015	Ирод ӈобтарем’ вэвамда ни хо’’, ӈадьбята Сита няна’’ ӈэдарада. Ти ӈод’’, тюку ненэць’ хадава’ пирувна ӈамгэхэрт тарцям’ нись серта’’.
42023016	Мань Сита танара табадаӈгув, тикад ӈани’ ӈэдараӈгув».
42023017	Пыда Ӈарка яля’ е’’эмня ӈопой сярвым’ таӈгамда тарась.
42023018	Тикана мал’ ӈопой сёвна тёреяд’’: « Сита хадара’’! Няна’’ Вараввам’ таӈгамдара’’!»
42023019	Тикы ненэць’ маркана пёдвам’ сертаванда е’’эмня, ненэцие хадабаванда е’’эмня сяролава’ мят’ мовы ӈэвысь.
42023020	Пилат Иисусм’ таӈгамдаван’ харвадась, ӈани’ нянандо’ лаханолы’’.
42023021	Пыдо’ ӈо’’ тёрырӈаць: « Сита крестан’ тебдера’’! Крестан’ тебдера’’!»
42023022	Пилат няхарамдэй мэва’ няндо’ ма’’: « Ӈамгэ ӈо’’ вэвам’ Пыда сертаса? Хабцянд’ еремдева’ е’’эмня мань Нянанда ӈамгэхэрт вэвам’ нидм’ мание’’. Мань Сита танара табадаӈгув, тикад ӈэдараӈгув».
42023023	Пыдо’ ныхыто’ валакан’ Иисусм’ крестан’ тебдева’ е’’эмня выкыба тёрырӈаць, пыдо’ тёрдо’ Пилатм’ пирда’’ле’’.
42023024	Пилат пыдо’ табековнандо’ сертада.
42023025	Пёдвам’ сертавы, ненэцие хадабавы, сяролава мят’ мовы Варравам’ ӈэдарада. Сита ӈэдаванзь ненэця’’ лаханаць. Иисусм’ ӈани’ няндо’ ми’’ӈада, ма: « Ханзер’’ харвада тарем’ пэрӈара’’». Крестан’ тебдевы
42023026	Иисусм’ хӑнопаван’ вадлаб’’нандо’ Пыда Пумнанда крестм’ миневанзь Симонм’ табадаць. Симон Киренея’ маркана соявысь. Пыда тикы’ мальӈгана март’ хардаханда салтаныць.
42023027	Иисус’ пумна ӈарка ненэцие’’ мандал’’ ядась, поӈганандо’ ӈо’’ Иисус’ нямна ярмы’’, нарырмы’’ нець.
42023028	Иисус няндо’ сюрхалць ма: « Иерусалимхана иленя’’ не’’ Нямнан нёда’’ яр’’! Харта’’ е’’эмнянда, ӈацекыта’’ е’’эмня ярӈада’’!»
42023029	Товы яляха’’на манда’’: « нюсяда’’, ню соябтавдавэй’’, ню ӈамятавдавэй ябдалтаӈгуд’’!»
42023030	Тикана надохо’’ вахалтыд’’: « нина’’ хамзедада’’!» Седаха’’ ӈани’ вахалтыд’’: « сидна’’ няялӈада’’!»
42023031	Илебэй пям’ тарем’ пэрпато’, сэба пяхана ӈамгэ ӈэӈгу?
42023032	Иисус’ ня’ тамна сидя харан’ ха’’амвы ненэцьм’ хӑнопаван’ вадаць.
42023033	Пыдо’ Голгофаӈэ нюмдебада седан’ то’’, таняна Иисусм’ крестан’ еся тебха’’на тебдедо’. Харан’ ха’’амвэхэ’ ӈобтарем’ тебдейдонзь, ӈопойм’ Иисус’ маханяӈы хэвувнанда тебдедо’, нябиюм’ Иисус’ сятаняӈы хэван’ тебдедо’.
42023034	Иисус мась: « Нисяӈэ, няндо’ вэвам’ нён пэр’’, пыдо’ ӈамгэм’ пэрмамдо’ нидо’ хамэдамбю’’». Иисус’ ембдяро помнандо’ тяръидо’, хусувэдо’ ембдярм’ мато’’мэвна ня’’ма.
42023035	Ненэця’’ нуць, сырӈаць. Ервхава’’ Иисусм’ писядець лаханаць: « Ӈани ӈэдабись; Пыда Нум’ Тэравы Христос ӈэб’’нанда теда’ харта пыхыдамда маяӈгад тюхулӈая».
42023036	36-37 Солдат’’ ӈобтарем’ ирсу’’ нуць, писядетаць. Пыдо’ Иисусан’ ибцяда ябе идм’ мипиць, тарем’ лаханаць: « Пыдар Иудей ненэцие’’ парэӈодан ӈэб’’нанд пыхыдамд маяӈгад тюхул’’».
42023038	Иисус’ ӈэва’ ниня грек’ вадавна, рим’ вадавна, еврей’ вадавна тарця вада’’ падыць: « Тикы Иудея’ ненэцие’’ парэӈода».
42023039	Ӈопой тебдевэюм’ Иисусан’ вэва вади тёрейбтембись: « Пыдар ненэся Христосан ӈэб’’нанд пыхыдамд маяӈгад тюхул’’, сидни’ ӈо’’ маяӈгад тюхул’’».
42023040	Нябиюм’ сита мунзялабтамба мась: « Нумгад нин пин’’, Пыдхавар ӈо’’ харт маяӈгананд мэн?
42023041	Мани’ вэва серкана мэ’’ниним’, сертавы серони’ е’’эмня танаравэни’. Пыдхавада ӈамгэхэрт вэвам’ вунися серта’’».
42023042	Пыда ӈани’ Иисусан’ ма: « Пыдар Нум’ Ерводавахананд си’’ми тене’’!»
42023043	Иисус нянда хэтада: « Пыдар тюку яля’ Нянани Нум’ ябдава яхана мэӈгун». Иисус’ ха’’ма
42023044	Яля’ ер’’ пирась. Мал’ я’ ниня лэркабт’ пэвсюмя. Тарем’ няхар’’ час’ ӈэсонд’ ӈась.
42023045	Хаерта сэя. Хэбидя’ Харад’ нё’ тохэця сидя ян’ ӈадара.
42023046	Иисус ӈаркавна тёрей’’: « Нисями! Пыдар ӈудахат Хар’’н индми мипидм’». Тикым’ хэта Иисус пудана индата ӈэдара.
42023047	Тикы серм’ манэ’’мы саюв’ ерв Нувм’ саву’’ӈа, ма: « Ненэся ӈо’’ тикы Ненэць’ Нум’ Ватом’ нёдана».
42023048	Тикахана мал’ сырмы’’ ненэця’’ хадкэвым’ манэць сёнзидо’ вома’’. Идо’ вома’ нид пыхыдадо’ лэмбарахато’ хутыбиць. Хардахато’ хая’’.
42023049	Мал’ Иисусм’ теневавы’’ ненэця’’ ӈахакуна нуць, сырнаць. Поӈганандо’ Иисус’ ня’ Галилея’ яхад товы’’ не’’ мэвыць. Исусм’ сюрпава
42023050	Тамальӈгана Иосифм’ нюбета ненэць’ илевысь. Пыда Иудея’ я’ Аримафей марад’ тер ӈэвы. Сёнзяда лимбика, Нум’ вадам’ нёдана ненэцянзь. Нум’ Ерводава’ товам’ ӈатевысь.
42023051	Суд’ хибяӈэ тарабта ӈо’’, Суд’ тасламбада, сертабада серка’’на нись тара.
42023052	52-53 Иосиф Пилатан’ тохоя хавы Иисусм’ сюрманзь хаӈада. Иисус’ пыхыдм’ ха’’аврахая пыда Сита тохэцяха’’ мано’’ӈада, тальбя’ пэхэна сап’’мы тин’ мю’ сюрӈада. Таняна хибяхарт тамна сюрмы нивы ӈа’’.
42023054	54-55 Самлянзимдей яля ӈэвы, суббота’ яля’ ялэмд’ пявэда. Галилея’ я’ няд Иисус’ ня’ товы’’ не’’ Иосиф’ пумна ядаць. Иисус’ сюрпавам’ маниець.
42023056	Хардахато’ сал’’махадандо’ не’’ сававна ӈабтеня юри, мас’’ми хамада’’. Суббота’ яляхана Нум’ Ватом’ падвэвна мэбцувнандо’ ныланаць.
42024001	Иисус Христос’ илебте’’ма 1 Си’’ив’ нюртей яляхана мер’ ялумдата ӈэвахана не’’ харто’ хамэдавы сававна ӈабтеня юридо’ мэ’’, тальбя’ хоркадёхона сюрмэн’ хая’’.
42024002	Тальбя’ хоркадём’ синдабавы пэ хэвня’ нензахалавысь.
42024003	Хоркадё’ мю’ тю’’махадандо’ пыдо’ Иисус Господь’ пыхыдм’ нидо’ хо’’.
42024004	Не’’ лыдабтэядаць, лэркабт’ хэвханандо’ сидя ненэць’ ӈадимя. Пыди’ сэр’’ ябереня паны мэ’’ӈаханзь.
42024005	Не’’ сейто’ хэсь саӈодо’ ян’ ха’’авра’’. Техэ’ ӈо’’ няндо’ маӈаха’:
42024006	– Пыдара’’ ӈамгэ иленям’ хавы’’ поӈгана пюрӈара’’? Пыда тюкона яӈгу: Пыда ха’’махаданда илебтейць; тензебтера’’, Пыда Галилей’ яхана нянда’’ тарем’ масьнё’’: «
42024007	Мань Ненэця’ Нюӈэ Нюмдебадам’, хэбяхасавэй’ хиби’’ ӈудаха’’ ми’’мэдм’ ӈэӈгудм’, крест’ ни’ тебдевэдм’ ӈэӈгудм’. Няхарамдэй яляхана Мань илебтеӈгув’’».
42024008	Тикарихина не’’ ненэсяӈо Иисус’ вади тензебте’’.
42024009	Пыдо’ сюролава яхад сал’’махадандо’ мал’ тикыдо’ юкад вата ӈоб’’ тохоламбадаха’’ тамна ӈани’’ ненэцяӈг’’ хэтыдо’.
42024010	Апостолха’’ лаханавы’’ поӈгана Мария Магдалина, Иоанна, Иаков’ небя Мария тамна ӈани’’ мэць.
42024011	Не’’ лахарён’ хибяхарт нись пунрю’’, тикы вади хумбанзядаӈэ пэръядонзь.
42024012	Петр тарем’ ӈо’’ санэй’’, тальбя’ хоркадён’ сюрбы’’, хоркадё’ мю’ сылы’’, валакада яндаха’’ моё’’мы’’ хальмер’ пэбта’’ма тохосо манэ’’ӈа. Пыда манэ’’мэхэнда пунрахая пыса салй’’. Эммаус ӈэсын’ ядва’ мальӈгана лаханава
42024013	Тикари яля’ сидя тохоламбадаха’ Иерусалим маркад ю’’ ӈэдалава пирка’’на ӈэда Эммаус ӈэсын’ хаяха’.
42024014	Мал’’ хадкэвы серо’ нямна лаханорӈаханзь.
42024015	Лаханакурманди’, тасалкованди’ мальӈгана Иисус Харта хэвханди’ тэвахая ирсу’ ядалй’’.
42024016	Сэвсядарев’ пыди’ Сита нихинзь тумд’’.
42024017	Иисус нянди’ вахалй’’: – Ядванди’ сер’ пыдари’ ӈамгэм’ ваде’’ӈади’, ӈамгэ иди’ вэва’’?
42024018	Ӈопоюм’ Клеопам’ нюбета Иисусан’ ма: – Пыдар Иерусалим’ ӈардан’ ӈопориӈэ ехэранархан ӈамгэ тюку’’ яляха’’на хадкэса?
42024019	« Ӈамгэ сер’’ ӈэса’’?» – Иисус юнрась. Пыди’ маӈаха’: « Назаретхад ӈэда Иисус’ нямна лахананинзь, Пыда Нум’ Вадам’ минренась, Нум’ сэвха’’на, мал’ ненэцие’’ сэвха’’на сата серотась, тохолковахананда сатась.
42024020	Ӈарка Хэхэдаӈгодина’’, ӈарктина’’ Сита хабцянд’ ми’’ӈаць, Сита крестан’ тебдедонзь.
42024021	Маньзявана’’ ӈани’ Нянда енаваць, ибедорӈаваць: Пыда Израильм’ таӈгамдаванзь ӈэдаравы ӈэвысь. Тикы ватонда мал тамна ни ӈа’’, мале тикы’ хадкэвэхэд няхарамдэй яля миӈа.
42024022	Тикана тамна не’’ сидна’’ пысамда’’. Хув’ ялумдакана пыдо’ тиненлаван’ хэвы’’.
42024023	Пыда ӈаямда ни’’ хо’’, салъядаць, няна’’ Ангелха’ ӈадимам’ ваде’’ӈаць. Ангелха’ маӈаханзь: Пыда иле.
42024024	Ӈанина’’ тиненлаван’ хая’’, ненэсяӈо’’ ханзер’’ не’’ хэтсадо’ тарця ӈэвамда ховы’’. Ӈод’’ тарем’ ӈо’’ харта Сита нивы’’ манэс’’». «
42024025	Хурка са’’лакоди’, сей лэкдана ненэцянди’, – Иисус нянди’ ма. – Нум’ вадам’ минрена’’ ӈамгэ’ нямна лаханаса’’, пунрё я’’маць!»
42024026	Юнелаваханда тэвванда е’’эмня Нум’ Тэравы Парэӈгода мал’ тикы маяндор’’мида ла’’амдабта тара’’ нися?
42024027	Моисей’ Падаркад пяб’’, Нум’ вадам’ минрена’’ Падаркад пяб’’ Пыда нянди’ мал’ хэтыда, нямнанда Нум’ Падаркана мал’ падвы таслэйда.
42024028	Пыдо’ миё’’ма ӈэсыхындо’ тэвбато’ Иисус тамна тяхаку’ ядван’ харванархась.
42024029	Пыди’ ӈани’ Сита нянанди’ хаеванзь хаӈадинзь: « Нянани’ хаю’’, яляда ваераны’’, пэвсюмданы’’». Иисус хардан’ тю, нянанди’ хаи.
42024030	Толь’ тяхана ӈамдё Пыда няньм’ мэхэя сава вадасавэй туё’’мам’ хэта, няньм’ маля, нянди’ ми’’ӈада.
42024031	Сэвти’ синдол’’ ха’’авнархы’’ – пыди’ Сита тумдаӈаха’. Пыда ӈо’’ ниня ӈадьдаӈэ хая.
42024032	Харти’ поӈгананди’ лаханаӈаханзь: ядвани’ мальӈгана Пыда нянани’ лаханорпата, Нум’ Падар хэтбаб’’нанда ӈамгэ сейни’ нися’’ паран’’?
42024033	Пыди’ тикы минди’ юркыхынзь, Иерусалим март’ салъяханзь. Таня’ тюбти’ юкад вата ӈоб’’ апостол’’ ӈани’’ тохоламбада’’ ня’ ма’’лавыд’’.
42024034	Тикы’’ нянди’ маць: « Ервава’’ ненэсяӈо’’ илебтей’’. Пыда Симонан’ ӈадимясь».
42024035	Тикад пыди’ мал’ хэтыди’, ӈамгэди’ ядванди’ сер’ хадкэса, няньм’ тахабтамбававнанда пыди’ Сита тумдаӈаханзь. Илебтевы Иисус тохоламбадахата ӈадиво’’ма
42024036	Пыдо’ тамна лаханорӈаць, лэркабт’ Иисус харта поӈгандо’ нулй’’, няндо’ ма’: « Нумгад ня’’амвэра’’ сава ӈэя».
42024037	Пыдо’ пинвахад, сейто’ хэсь хасеръяд’’, тикым’ ӈылекаӈэ пявэдо’.
42024038	Пыда ӈо’’ нерня’ пэрӈада: « Ӈамгэӈэ пыдара’’ тарем’ сейсялмада’’, сейда’’ ни’’ пунрю’’?
42024039	Мань ӈудаха’’н, Мань ӈэхэ’’н сырӈада’’; ти, Мань хар’’н; Си’’ми хорӈада’’, манэ’’ӈада’’; ӈылека ӈаяси’’, лэси’’. Пыдара’’ маниера’’: Мань ӈани’ ӈаями, лэми таня».
42024040	Тикыринда Пыда харта ӈудида, ӈэда няндо’ манэ’’лабта.
42024041	Пыдо’ маймбавандо’ нид ханзеркарт’’ пунрё я’’маць, пысамбиць. Тикана Иисус сиддо’ хонра: – Ӈамгэхэва ӈаврара’’ таня?
42024042	Пыдо’ Нянда ябцавы халя’ ютекм’ ми’’ӈа’’.
42024043	Пыда халям’ мэда, пыдо’ сыртахандо’ ӈамада.
42024044	Няндо’ Иисус ма: – Нянанда’’ мэвани мальӈгана Мань тикы’ нямна нянда’’ тарем’ мадамзь: ӈамгэ Мань нямнани Моисей’ Падаркана падвы ӈэса, ӈамгэ Нум’ вадам’ минрена’’ Падарка’’на падвы ӈэса, Нум’ е’’эмня ӈэда сё’’ хэтаса’’ мал’ хадкэвы ӈэӈгу.
42024045	Нум’ Вадам’ хамадавандо’ е’’эмня Иисус сиддо’ няда.
42024046	Пыда тамна тяха’ ма: – Тюкона тарем’ пады: « Христос маяндорпата тара, няхарамдэй яляхана ха’’махаданда илелты’’».
42024047	Мал’ ненэцяӈг’’ тарця вади тэвра тара: « Хэбяхасялмада’’. Тарем’ сертаб’’нанда’’ Нум’ хэбяхада’’ ха’’авраӈгуда». Иерусалим маркад пяхая, яндир’ ниня иленаха’’ Пыда нюмда вадекая Маймбабцо юнм’ минреда’’.
42024048	Пыдара’’ мал’ тикым’ манэ’’мэда’’.
42024049	Теда’ нянда’’ Нисяни ватормым’ ӈэдарамбидм’. Нумгад ныхым’ ня’’амванда’’ ӈэсонд’ пыдара’’ ӈани’ Иерусалим маркана хаёб’’нанда’’ тара. Иисус’ нумд’ илва
42024050	Иисус сиддо’ маркад тарпра, нянандо’ Вифания’ ӈэсы’ ӈэсонд’ тэвы’’. Ӈудида илахая Пыда няндо’ Нум’ сава вади ваде’’ӈась.
42024051	Нум’ сава вади вадекая нядандо’ яӈгаӈга пяда, нув’ ня’ илтана пяда.
42024052	Нянда ӈэвдо’ нибкала’’, сейдо’ маймбабцоход панаць Иерусалим’ март’ салъидаць.
42024053	Нувм’ савуць пили’’ Хэбидя Хардахана мэць. Аминь.
