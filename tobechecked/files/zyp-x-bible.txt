# language_name:        Chin, Zyphe
# Closest ISO 639-3:    zyp
# year_short:           2010
# year_long:            Not available
# title:                Biahrai Tha, Zyphe rei<br>New Testament in Chin, Zyphe
# URL:                  http://bible.cloud/bible/content/texts/ZYPWBT/index.html
# copyright_short:      © 2010 Wycliffe Bible Translators, Inc.
# copyright_long:       © Wycliffe Bible Translators, Inc. All rights reserved.<br>This translation text is made available to you under the terms of the Creative Commons License: Attribution-Noncommercial-No Derivative Works. (http://creativecommons.org/licenses/by-nc-nd/3.0/). In addition, you have permission to port the text to different file formats, as long as you do not change any of the text or punctuation of the Bible. You may share, copy, distribute, transmit, and extract portions or quotations from this work, provided that you include the above copyright information: You must give Attribution to the work.You do not sell this work for a profit.You do not make any derivative works that change any of the actual words or punctuation of the Scriptures. Permissions beyond the scope of this license may be available if you contact us with your request.
40001001	Abraham pathlah , David pathlah a cangpaw Zisu Khri thokehnah cazing leco ,
40001002	Abraham cawh Isak a paw cang ka , Isak cawh Jakob a paw a cang . Jakob cawh Judah le a uny sahlo aa paw a cang .
40001003	Judah cawh Perez le Zera aa paw cang ka , aa no cawh Tama a cang . Perez cawh Hezron a paw cang ka , Hezron cawh Ram a paw a cang .
40001004	Ram cawh Aminada a paw cang ka , Aminada cawh Nashon a paw a cang . Nashon cawh Salmon a paw a cang ,
40001005	Salmon cawh Boaz a paw cang ka , a no cawh Rahab a cang . Boaz cawh Obed a paw cang ka , a no cawh Ruth a cang . Obed cawh Jesi a paw cang ka ,
40001006	Jesi cawh siangpahrang David a paw a cang . David cawh Solomon a paw cang ka , Solomon a no cawh Uria a nupui tawpaw khah a cang .
40001007	Solomon cawh Rehoboam a paw cang ka , Rehoboam cawh Abija a paw a cang . Abija cawh Asa a paw cang ka ,
40001008	Asa cawh Jehoshafat a paw a cang . Jehoshafat cawh Jehoram a paw cang ka , Jehoram cawh Uziah a paw a cang .
40001009	Uziah cawh Jotham a paw cang ka , Jotham cawh Ahas a paw a cang . Ahas cawh Hezekia a paw cang ka ,
40001010	Hezekia cawh Manaseh a paw a cang . Manaseh cawh Amon a paw cang ka , Amon cawh Josai a paw a cang .
40001011	Josai cawh Jekhonia le a uny sahlo aa paw cang ka , ma cai leco Babilon raang lang khah sae tah seikhui a cang he .
40001012	Babilon raang lang sae tah seikhui aa cang khy taiteipaw : Jekhonia cawh Shealtia a paw a cang . Shealtia cawh Zerubabel a paw cang ka ,
40001013	Zerubabel cawh Abiud a paw a cang . Abiud cawh Eliakim a paw cang ka , Eliakim cawh Azor a paw a cang .
40001014	Azor cawh Zadok a paw cang ka , Zadok cawh Akhim a paw a cang . Akhim cawh Eliud a paw cang ka ,
40001015	Eliud cawh Eleazar a paw a cang . Eleazar cawh Mathan a paw cang ka , Mathan cawh Jakob a paw a cang .
40001016	Jakob cawh Khri tatei aa tahpaw Zisu a no Mari a pasaepaw Josef a paw khah a cang .
40001017	Ma hrahei Abraham taitah David tai letah chaihraw hluipali , David taitah Babilon raang lang sae tah seikhui aa cangnah tai letah chaihraw hluipali , sae tah seikhui aa cangnah taitah Khri a pinah tai letah chaihraw hluipali a cang .
40001018	Zisu Khri a pinah konglang cawh ma hrahei a cang . A no Mari cawh Josef khatah a pahlawng pawtah pahapaw a cang . Canghrasala aa pahlawng hlai he tah Mari cawh Thlawpaw Pathai hmingtuakhynah thongtah sawtei a pho .
40001019	A pasae ruapaw Josef cawh mehding mehchaw a cangnah cawtah mingzawpui hme letah Mari a ningzawsah khah du be ca ka , kaa pahlawng peh aa tahpaw khah aparuh teitah bia ka pheh kaw a tatah a pacang .
40001020	Canghrasala , ma hratei a pacang khy taico , Abuipaw a vaiming pakheh cawh ama khatah a mang letah a za paly ka , a hai letah , “ David pathlah a cangpaw Josef , Mari cawh nupui rua tah chui pawtah lung ngerai lytah ung kheh . Zecawtamaw tatah punglong lytah a cangpaw khah Thlawpaw Pathai thongtah a cang .
40001021	Sawcapaw sah a ka , a ming tah Zisu na sá a . Zecawtamaw tatah Ama taco a cawngsaw sahlo khah aa suanah taitah a pachá he a , ” tatah a tah .
40001022	Ma hming vytei a va ungpaw heh Abuipaw tah Khazing khuavang hmang tei a reipaw :
40001023	“ Laisaw pathai tah sawtei pho ka , sawcapaw a sá a , Ama cawh Immanuel tatah aa y a , ” tatah a tah . Immanuel a silang cawh , “ Khazing kaaning khatah a ung , ” tahnah a cang .
40001024	Josef cawh a ka hraw tihtah Abuipaw a vaiming tei a chingpaw hrakhei tua ka , Mari cawh nupui ruapaw takhei ing lang cawh a chui .
40001025	Canghrasala sawcapaw a sah hlai vytei khah cawh ung hrui be . Taico sawcapaw a sahpaw cawh Zisu tatah ming a sah .
40002001	Zisu cawh Herod siangpahrang a cang chung tah Judia raang , Bethlehem khua letah a pi khy taitah nichualang taikhei mehsing sahlo cawh Jerusalem khuapui lang a vong he ka ,
40002002	“ Juda cawngsaw aa siangpahrang rua pawtah a pipaw cawngsawpaw cawh zeletamaw a ung ? Nichualang letah a esi hmuh he peh ka , Ama beh rua pawtah kaa va chua hi , ” tatah aa hae he .
40002003	Ma bia cawh Herod tah a thui tihtah a thlawzawng ka , ma hraco Jerusalem khua cawngsaw vytei zong a cang hrah he .
40002004	Mataico , tlangbui macang vytei le phungbia cawngpahtu vytei khah hmingkheh tah y he ka , Khri a pinah cawh zeletamaw a cang a tatah a hae he .
40002005	Taico aaning taco , “ Judia raang , Bethlehem khua letah , ” tatah aa palei . “ Zecawtamaw tatah Khazing khuavang tah a ciapaw cawh :
40002006	‘ Nama , Bethlehem , Judah raang chung letei a ungpaw cawh Judah uhtu sahlo hrong letah chia cai bei ceh , zecawtamaw tatah nama taitah uhtu , ka cawngsaw Israel tuukingtu a cang ruapaw cawh a va chua a , ’ a tahpaw heh a cang , ” tatah aa tah .
40002007	Mataico , Herod tah mehsing sahlo cawh aparuh teitah y he ka , zetih cai letah maw esi a paly tahpaw khah hae pase he ka , a hni .
40002008	Aaning sahlo cawh Bethlehem khua lang khah taw he ka , aa hai letah , “ Va sei la , nysai cawh achaw teitah va hui my lo . Naa hmuh cangkawleh va pa thui sá la , kama zong va sei neh ka , ka beh hra a , ” tatah a tah he .
40002009	Abui Herod bia cawh aa nawthlia khy taitah seithlah he ka , nichualang letei aa hmuhpaw esi takhei langhme cawh chui he ka , nysai a ungnah dihdong lalei lekhei esi cawh a cali .
40002010	Esi cawh aa hmuh tihtah aa thaw a chah ngetei .
40002011	Ing chunglang cawh a za nae he ka , nysai cawh a no Mari khakhei aa hmuh he . Taico aa khuh panai he ka , nysai cawh aa beh . Mataico aa chosung cawh hong he ka , lahsong takhei sui le sathy ringthopaw le mura ringthopaw sahlo khah aa peh .
40002012	Taico , Herod khatah sei kaw ly rua pawtah aa mang letah ching aa cangnah cawtah aa raang lang cawh lang hringpaw lang khei aa tlung .
40002013	Aaning sahlo aa seithlah khy taico Abuipaw a vaiming pakheh cawh Josef khaco a mang letah a za paly ka , “ Tho tua , nysai le a no cawh thokhui la , Izipt raang lang saikhui o . Ka ca ching kaw hlai chung cawh ma leco va ung thlang my lo , zecawtamaw tatah Herod tah nysai heh thaw pawtah a hui a , ” tatah a tah .
40002014	Macawtaco tho ka , nysai le a no cawh zai taco , Izipt raang lang a saikhui he .
40002015	Ma leco Herod a thih hlai vytei aa va ung . Ma heh Abuipaw tah Khazing khuavang hmokaw tei , “ Ka Sawcapaw cawh Izipt raang taitah ka y chua a , ” a tahpaw bia a tlingnah cawtah khei a cang .
40002016	Herod taco mehsing sahlo tah aa pa dungkhei tahpaw khah a hni tihtah a thingae ka , mehsing tei aa chingpaw cai khei tuatang ka , Bethlehem khua le a kaekang khua sahlo letei kung hning taitah a rai lang capaw nyheh vytei khah thaw thlu pawtah khei bia a peh he .
40002017	Ma heh Khazing khuavang Jeremai hmokaw tei a reipaw :
40002018	“ Rama khua letah o thui neh ka , caw o le ysangnah o a cang . Rachel tah a sawtei leh cawkhui he ka , pangang khypaw cang be , zecawtamaw tatah a tangpaw ung bei he , ” tahpaw bia a tlingnah cawtah a cang .
40002019	Herod a thih khy taitah Abuipaw a vaiming cawh Izipt raang leco Josef khatah a mang leco a za paly ka ,
40002020	“ Tho la , nysai le a no khah law la , Israel raang lang sei myca o , zecawtamaw tatah nysai thaw a pachiapaw cawngsaw sahlo khah a thi thah he , ” tatah a tah .
40002021	Macawtaco tho ka , nysai le a no cawh Israel raang lang cawh a seikhui he .
40002022	Canghrasala Arkelau cawh a paw Herod dawhming letah Judia raang uhtu tah a va cang tahpaw khah a thui tihtah va sei rua pawtah khei a ci . A mang letah raeringnah peh a cangnah cawtah khei Galili raang lang tukhah a paleh ka ,
40002023	Nazaret aa tahpaw khua lang va sei ka , ma leco a va ung . Ma heh Khazing khuavang sahlo hmokaw tei aa reipaw , “ Ama cawh Nazaret cawngsaw tatah y a cang a , ” tahpaw bia tlingnah khah a cang .
40003001	Ma ningcai leco baptisma peitu Johan va chuh ka , Judia raang , raangcaa letah phung a rei .
40003002	“ Vaicung painah raang cawh a ne myca cawtah naa suanah a ngepachih myca law , ” tatah a tah .
40003003	Ama heh Khazing khuavang Isaiah hmokaw hmang tei reipaw , “ Raangcaa letei a y leimeipaw o taco , ‘ Abuipaw cawtah langpui parai la , a cawtah langpui pading pah my lo , ’ a tah , ” tahpaw khah a cang .
40003004	Johan a chaichi cawh sahisy hming tah tawpaw cang ka , saving tesong a te letah a song . A batui cawh khybawh le akhui tui a cang .
40003005	Jerusalem cawngsaw sahlo le Judia raang chung vytei taitah cawngsaw sahlo le Jordan tuivaw hrong leteipaw cawngsaw sahlo cawh Johan khaco a vaw he .
40003006	Khazing letah aa suanah phy he ka , Jordan tuivaw letah baptisma a cangsah he .
40003007	Canghrasala baptisma a cangsahnah pawhe lang khah Farasi le Sadusi cawngsaw sahlo aa va chuapaw khah a hmuh tihtah aa hai leco , “ Naaning , pari cangmai pathlah sahlo , Khazing thingaenah a va chuh leimeipaw heh saisai rua pawtah aho tamaw a ca ching he ?
40003008	Na ngepachihnah he ceh cawh a thuipa tah palang my lo !
40003009	Taico , ‘ Abraham pathlah sahlo kaa cang peh , ’ tatah tah leimei khe o . Ka ca ching he hi , Khazing taco ma alung sahlo heh Abraham sawtei sahlo tah a tua khy thlang he hi .
40003010	Thingkung hrang maikaw letah ahrui aa chia thlu thah . Thui chaw a thui lypaw thingkung maikaw cawh hyhly tah me lang bo a cang he a .
40003011	Kama taco angepachihnah cawtah tui tah baptisma ka ca cangsah he . Canghrasala ka hninglang tei a va chuh lepaw cawh kama navy tah a rungnaw vypaw a cang . Kama cawh a phepakong a tlepah lai tlang hmai cang bei neh . Ama taco Thlawpaw Pathai le me tah baptisma a ca cangsá he a .
40003012	Saze zeinah cawh a kiá tah tle ka , phuhri letah saze cawh a zei a , achang khah apaang letah rai a ka , asi khah a thi thai lypaw me lang a bo a , ” tatah a tah he .
40003013	Mataico , Zisu cawh Galili raang taitah Jordan tuivaw lang khah Johan tah baptisma cangsah rua pawtah khei a vong .
40003014	Canghrasala , Johan takhei thly a zawng ka , a hai letah , “ Nama tutah baptisma pa cangsá bei ceh maw , kama kha na vong laky thlang ! ” tatah a tah .
40003015	Zisu taco , “ Atoheh cawh ma hrahei cang thlang seh . Dingnah vytei tling sá pawtah ma tua heh kaa cawtah a tlahpaw a cang , ” tatah a palei . Mataico Johan zong a naw a tlah .
40003016	Zisu cawh baptisma a cang . Tui taitah a ka pia cangkawleh avai a hong ka , Khazing Thlawpaw cawh thury hratah za cung katei a cung letah a cawngpaw khah a hmuh .
40003017	Taico avai taitah o za ring ka , “ Ma heh ka dopaw ka Sawcapaw cawh a cang . Ama letah ka lung a lawng ngetei , ” tatah a tah .
40004001	Mataico , Zisu cawh Thlawpaw takhei Setan tah tuhso ná seh tah ka , raangcaa lang a seikhui .
40004002	Ning songli le zai songli batui cahe tah a ungnah cawtah a ngai a di ngetei .
40004003	Tuhsotu cawh Ama kha a vong ka , a hai letah , “ Khazing Sawcapaw na cang caco , ma alung sahlo heh very tah cang law tah ca , ” tatah a tah .
40004004	Zisu taco , “ Khazing bia letah ma hrahei ciapaw a cang , ‘ Cawngsaw heh very suipaw tah a hring tlung be , Khazing hmokaw taitah a chuhpaw bia maikaw tah a hring hri , ’ tah a cang , ” tatah a chai .
40004005	Mataico , Setan taco Zisu cawh khuapui pathai Jerusalem lang khah seikhui ka , behnah ing a sangcainah ing cung lekhei a dawsah ka ,
40004006	“ Khazing Sawcapaw na cang caco , ma taihei a zythlah tua . Zecawtamaw tatah ma hrahei cia a cang , ‘ Nama na kong lehei Khazing tah a vaiming sahlo khah naw pei a he ka , na phe cawh alung letah na khawng ly nápawtah aa kiá tah aa ca caling a , ’ a tah , ” tatah a tah .
40004007	Zisu tah , “ Ma hrahei ciapaw a cang , ‘ Abuipaw na Khazing cawh hnehsah kheh , ’ tah a cang , ” tatah a chai .
40004008	Setan taco Zisu cawh tlaang saang ngeteipaw lang kekhui ka , khazaw painah raang vytei le aa rungnawnah vytei khah a ming sah .
40004009	“ Khuh panai tah na pa beh caco , ma vytei heh ka ca pae a , ” tatah a tah .
40004010	Zisu taco , “ Setan , seihly myca ! Zecawtamaw tatah Capathai letah ma hrahei cia a cang , ‘ Abuipaw na Khazing khah beh la , Ama a rai suipaw hre my lo , ’ tahpaw a cang , ” tatah a palei .
40004011	Mataico Setan taco seisai ka , vaiming sahlo cawh a vong he ka , Ama cawh aa mingkai .
40004012	Johan thong a tlah tahpaw khah Zisu tah a thui tihtah Galili raang lang a paleh kaw .
40004013	Nazaret khua khah piasai ka , sei ka , Zebulun le Naftali raang letei a ungpaw Galili rili kae khua a cangpaw Kapernaum lekhei a va ung .
40004014	Ma heh Khazing khuavang Isaiah hmokaw tei reipaw ,
40004015	“ Zebulun raang le Naftali raang , Jordan tuivaw hrong tei rili lang seinah , Gental cawngsaw sahlo ungnah Galili ,
40004016	a zingnah letei a ungpaw cawngsaw sahlo tah , khainah rungnawpaw aa hmuh myca , thihnah raang ningpahlipaw letah a ungpaw sahlo cung letah , khainah khua a dui myca , ” tahpaw a tlingnah a cang .
40004017	Ma cai taico Zisu cawh phungrei patho ka , “ Vaicung painah raang a ne myca cawtah naa suanah a ngepachih tua o , ” tatah a tah .
40004018	Zisu cawh Galili rili ngaekang letah a khiakaly ning takhei uny pahning Piter aa tahpaw Simon le a unypaw Andru khah a hmuh he . Aaning cawh ngawtletu cang he ka , tuili letah aso aa va leimei .
40004019	Zisu taco , “ A vong la , va pa zui o , cawngsaw a tletu tah ka ca tua he a , ” tatah a tah he .
40004020	Ma cangkaw leco , aa so sahlo cawh seisai he ka , Zisu cawh aa zui .
40004021	Mataico va sei vy ka , ahringpaw uny pahning Zebedi a sawcapaw Jeims le a unypaw Johan khah a hmuh he . Aaning cawh aa paw Zebedi khakhei tuilawng chung letah ung thlang he ka , aa so sahlo khah aa thei leimei . Zisu taco y he ka ,
40004022	ma cangkaw leco , aa lawng le aa paw cawh seisai he ka , Zisu cawh aa zui .
40004023	Zisu cawh Galili raang chung lekhei a khia ka , synagog sahlo lekhei a cawngpah he . Vaicung painah raang kong thawngchawbia khah ching he ka , asawnah maikaw le danglynah maikaw taikhei aa sahpaw sahlo khah a dangsah he .
40004024	A thongpang cawh Siria raang pungpaluh lekhei a thang ka , asawnah a phingphing tei aa sahpaw sahlo , hmawchia aa ingpaw sahlo , khachia tei a tlepaw sahlo , hruihri aa hnuipaw sahlo le a songpaw sahlo khah cawngsaw taco Ama khatah va chuakhui he ka , a dangsah he .
40004025	Galili raang , Dekapoli raang , Jerusalem khuapui le Judia raang le Jordan tuivaw raechai lang raang tahpaw sahlo taikhei cawngsaw rungpui tah Zisu cawh aa zui .
40005001	Cawngsaw rungpui cawh a hmuh tih he tah tlaang cung lang cawh ke ka , a ty . A hningzuitu sahlo cawh Ama kha a vong he ka ,
40005002	a cawngpah he . A reipaw cawh ,
40005003	“ Thlawpaw letei a sisahpaw sahlo cawh bonghnang aa ting , zecawtamaw tatah vaicung painah raang cawh aaning sahlo aa cawtah a cang .
40005004	Mangchia sá tah a ungpaw sahlo cawh bonghnang aa ting , zecawtamaw tatah pangang a cang tae he a .
40005005	A ningnaipaw sahlo cawh bonghnang aa ting , zecawtamaw tatah alui ry aa cy a .
40005006	Dingnah cawpaw tei a ngaidi katei , a tui a hraepaw sahlo cawh bonghnang aa ting , zecawtamaw tatah aa ri a vaw tae a .
40005007	Zaangsaw aa thaipaw sahlo cawh bonghnang aa ting , zecawtamaw tatah zaangsaw a cang tae he a .
40005008	A lungthing a pathaipaw sahlo cawh bonghnang aa ting , zecawtamaw tatah Khazing khah aa hmuh a .
40005009	Arainah a chuakhuipaw sahlo cawh bonghnang aa ting , zecawtamaw tatah Khazing sawtei sahlo tatah y a cang tae he a .
40005010	Dingnah rawng tei hrehnah a ingpaw sahlo cawh bonghnang aa ting , zecawtamaw tatah vaicung painah raang cawh aaning sahlo aa cawtah a cang .
40005011	Kama ka rawng tah cawngsaw tah ahmang lypaw tah a phingphing tah aa ca reipachia tih he tah le aa ca hreh tih he tah le zerei lytah aa ca ung tih he tah bonghnang naa ting .
40005012	A lawng la , naa thaw chah thlang seh , zecawtamaw tatah vaicung letah naa longmai rungnaw ngeteipaw a ung . Ma hrahei naaning hlai tei Khazing khuavang sahlo zong khah aa za hreh hrah he .
40005013	Naaning cawh alui paci na cang he ceh . Canghrasala paci cawh a aenah khah a ly tei a cang caco , zekhatamaw aesah kaw a cang thai khawh a ? Vathlang tei cawngsaw tah tlaichai ruapaw cawtah tah ly co ze cawtah hmai sangtlenah hnui khawh be .
40005014	Naaning cawh khazaw khainah na cang he ceh . Tlaang cung letei tlahpaw khua cawh no khypaw cang be .
40005015	Me-ing cawh vang he ka , tongbai rai letah chia bang bei he . Ing chung vytei khai náseh tatah me-ing tung letah aa chia hri tei .
40005016	Ma hraco naa khainah cawh cawngsaw hme letah khai seh la , ma pawsui co hmingchaw naa tuapaw khah hmuh a he ka , vaicung letei a ungpaw naa Paw cawh aa reithai a .
40005017	Phungbia a cang ly leh Khazing khuavang sahlo aa bia khah ro rua pawtah a vong tatah pa rawh khe lo . Ma sahlo ro ruapaw taco a vong bei neh , tlingsah ruapaw tutah ka vong hri hi .
40005018	Biahmuisui ka ca ching he . Alui le avai a ly hlai vytei cawh phungbia cabu chung letei a chia caipaw , casung tei deipaw tei hmai heh zezongpui a changnah aa phah hlai taco ly a be .
40005019	Ma biapeh sahlo letei a chia caipaw tei hmai heh rawh katei , ma hraco tua hrá pawtah male a cawngpah laipaw cawngsaw cawh vaicung painah raang letah a chia caipaw a cang a , canghrasala ma biapeh sahlo heh zui katei , male a cawngpah laipaw cawngsaw cawh vaicung painah raang letah mehlai a cang a .
40005020	Naa dingnah tah Farasi sahlo dingnah le phungbia cawngpahtu sahlo dingnah khah a khung ly tei a cang caco , vaicung painah raang letah a nae khy hrahring bei ceh tah heh ka ca ching he .
40005021	‘ Lenong kheh , le a nawngpaw cawngsaw cawh biacenah letah chuakhui a cang a , ’ tatah khuahlai cawngsaw tei aa za tah teipaw khah naa thui thlang kho .
40005022	Canghrasala , a uny cung letei a thing a aepaw cawngsaw cawh biacenah letah chuakhui a cang a , taheh ka ca ching he . A uny khah , ‘ Zeruarang ly , ’ tatah a tahpaw cawngsaw cawh biacetu phu khatah chuakhui a cang a . Taico , a uny khah , ‘ Mehruh , ’ a tahpaw cawngsaw cawh hraihming me lang thlah a tlahpaw a cang tah heh ka ca ching vy he .
40005023	Macawtaco dangnah siasang letah na lahsong khah na hlai leimeining tah na unypaw tah na cung letah a lungtling be tah na hni caco ,
40005024	na lahsong khah dangnah siasang leco chiasi . Va sei la , na unypaw cawh a va rai taw , mataico a vong la , na lahsong cawh a hlai my lo .
40005025	Biacenah zung letah a ca chuakhuipaw na caraepaw khakhei rairang tah arainah tua a va zawng . Langpui letah naa sei chung takhei tua my lo , ma hratei na tua ly caco biacetu kih letah ca hlai sua ka , biacetupaw tah naw hnuitu kih letah ca hlai sua ka , thong letah thlah na cang sua a .
40005026	Biahmuisui ka ca ching he , dangtahnah tangka na lia thlu hlai vytei cawh chuh khy khaw bei ceh .
40005027	‘ Male nupui pasae khatah a phei kheh , ’ tatah aa tah teipaw khah naa thui thlang kho .
40005028	Canghrasala , canu pakheh khah mehthi hmo tei a mingpaw cawngsaw taco a lungchung letah a phei thah , tahpaw heh ka ca ching he .
40005029	Na cacang lang meh tah a ca suasah caco , khyhly la , vathlang . Na pungpaluh tah hraihming lang tlah navy co , na pung cung letei sangkheh tling ly cawh na cawtah a chah vy .
40005030	Taico na cacang lang kih tah a ca suasah caco taichung la , vathlang . Na pungpaluh tah hraihming lang tlah navy co , na pung cung letei sangkheh tling ly cawh na cawtah a chah vy .
40005031	‘ A nupui a mahpaw cawngsaw taco a nupui cawh mahnah ca pei seh , ’ tatah aa za tah tei .
40005032	Canghrasala , a nupui tah capaw hringpaw khatah a suasai tah tlung lypaw tei a mahpaw cawngsaw cawh a nupui tah pasae hringpaw a hnui caco a pheisahtu cang ka , ma mah ciapaw canu a chuipaw cawngsaw cawh a pheipaw a cang tah heh ka ca ching he .
40005033	Khuahlai cawngsaw taco , ‘ Chia na sahpaw cawh rawh kheh . Abuipaw khatei na tuapaw chiasahnah cawh zui my lo , ’ tatah aa za tah teipaw khah naa thui thlang kho .
40005034	Canghrasala , vaicung tah chia a sah khe o , zecawtamaw tatah ma cawh Khazing a tynah a cang , tah heh ka ca ching he .
40005035	A cang ly leh alui tah chia a sah khe o , zecawtamaw tatah ma cawh Khazing phe chianah a cang , a cang ly leh Jerusalem khuapui ming tah chia a sah khe o , zecawtamaw tatah ma cawh Siangpahrang a khuapui a cang .
40005036	Taico na lu tah chia a sah kheh , zecawtamaw tatah na sangbu bukheh hmai khah rang sá tah vongsah khy bei ceh kho .
40005037	A cang caco , ‘ A cang , ’ tah la , a cang ly caco , ‘ Cang be , ’ tah my lo . Ma a khunglang tei hming cawh mehchaw lypaw taitah a va chuhpaw a cang .
40005038	‘ Meh cawtah meh , haw cawtah haw , ’ aa za tah teipaw khah naa thui thlang kho .
40005039	Canghrasala , mehchawly a cangpaw cawngsaw khah palei hri khe o , tah heh ka ca ching he . Pakheh kheh tah na cacang lang bai letah a ca cabai caco , a rakheh lang zong khah congpah vy .
40005040	Taico pakheh kheh tah na pai lah du tah taza a ca cui caco , na angkilai zong khah pei chi thlang .
40005041	Pakheh kheh tah hranghrang tah khangkheh a ca seisah caco , ama khaco khang hning va sei my lo .
40005042	A ca haepaw cawngsaw khah va pei la , nama khatah dycui a ca dupaw cawngsaw khah a huisai lai he kheh .
40005043	‘ Na ingpaw va do la , na carae a hua , ’ tatei aa za tah teipaw khah naa thui thlang kho .
40005044	Canghrasala , na carae sahlo cawh va do la , a ca hrehpaw cawngsaw sahlo caw takhei thlawchang my lo , tah heh ka ca ching he .
40005045	Ma pawsui co vaicung letei a ungpaw naa Paw a sawtei sahlo naa cang khy a . Ama taco ning khah mehchaw cung letah kha , mehchawly cung letah kha thasah ka , mehding cung letah kha , mehdingly cung letah kha khua khah a sosah .
40005046	Naaning a ca dopaw suipaw naa do caco he ze longmai maw naa hmuh a ? Ngungkhui kheitu sahlo tahmai tah ma cawh tua thlang bei he maw ?
40005047	Taico na uny sahlo suipaw bia na ching caco he zemaw ahringpaw sahlo navy tah na tua khy vy hlui ? Lawki cawngsaw sahlo zong tah ma cawh tua thlang bei he maw ?
40005048	Macawtaco vaicung letei a ungpaw naa paw a tlingpaw hratah tling hrah my lo .
40006001	A dingpaw rai naa hrepaw khah cawngsaw tah ma hmuh naa he seh tatah cawngsaw hme letah tua ly rua pawtah khei a raering my lo . Ma hraco naa tua caco , naa Paw vaicung leteipaw taitah longmai hmuh a bei he ceh .
40006002	Macawtaco a phahlahpaw cawngsaw naa pehlai tih he tah cungmai raipha sahlo tei cawngsaw tah ma cizaw naa he seh tatei synagog sahlo le langpui sahlo letah aa tualaipaw hratah naa tuapaw cawh hmoka tung tah y khui lai khe lo . Biahmuisui ka ca ching he , aaning sahlo cawh aa longmai khah a tling teitah aa hmuh thah kho .
40006003	Canghrasala a phahlahpaw cawngsaw cawh naa pehlai tih he tah naa cacang lang kih tei a tuapaw cawh naa cavui lang kih khah hnisah khe la ,
40006004	ma pawsui co naa pehlainah cawh aparuh a cang a . Mataico naa Paw , a paruh teitah tuapaw a hmuhpaw taco longmai a ca pae he a .
40006005	Taico , thlaw naa chang tihtah cungmai raipha sahlo hratah chang khe lo . Zecawtamaw tatah aaning sahlo cawh cawngsaw tah ma hmuh na he seh tatah synagog le langchai letah a daw lai tei thlawchang khah aa du kho . Biahmuisui ka ca ching he , aaning sahlo cawh aa longmai khah a tling teitah aa hmuh thah .
40006006	Canghrasala , naaning cawh thlaw naa chang tihtah ing chunglang a nae la , ingkaw kha la , naa Paw hmuh khy lypaw khaco chang my lo . Mataico naa Paw , aparuh teitah tuapaw a hmuhpaw taco longmai a ca pae he a .
40006007	Taico thlaw naa chang tihtah lawki cawngsaw sahlo hratah naa rei ciapaw duitei rei cakhawng leimei thlang khe lo , zecawtamaw tatah aaning sahlo taco bia hlupui kaa reinah cawtah hei thuipah kaa cang peh tatah aa rawh kho .
40006008	Aaning hratah cang khe lo , zecawtamaw tatah naa Paw taco naa hiapaw khah naa hae hlai taitah a hni thlang kho .
40006009	Macawtaco thlaw naa chang tihtah ma hrahei chang my lo , ‘ Kaa Paw vaicung leteipaw , Na ming cawh cizaw tah ung ky seh .
40006010	Na painah tlung ky seh . Vaicung letah na dupaw aa tuapaw hratah , alui lehei tua hrah he seh .
40006011	Ningting kaa hiapaw batui ma pei my lo ,
40006012	kaa cung letei chahlynah a tuapaw cawngsaw sahlo kaa ngethai pawhe hratah , kaa chahlynah ma ngethai hrah my lo .
40006013	Tuhsonah lang a ma chui kheh la , mehchaw lypaw taitah ma pachah hri my lo . ’
40006014	Naa cung letah chahlynah a tuapaw cawngsaw sahlo khah naa ngethai caco he , naa Paw vaicung leteipaw tah a ca ngethai hra he a .
40006015	Canghrasala , cawngsaw aa suanah khah naa ngethai ly caco he , naa Paw vaicung leteipaw tah naa suanah khah ca ngethai hrá bei he .
40006016	Batui naa cahe tihtah cungmai raipha sahlo tei mehmechiá tah a ung sahpaw he hratah ung khe lo , zecawtamaw tatah aaning sahlo cawh batui kaa cahepaw ma hnih naa he seh tatah aa mehme a chiasahpaw a cang he kho . Biahmuisui ka ca ching he , aaning sahlo cawh aa longmai khah a tling teitah aa hmuh thah kho .
40006017	Canghrasala batui naa cahe tihtah naa lu letah sathy a thu la , naa hme a pahleh my lo ,
40006018	maco cawngsaw tah batui naa cahepaw ca bi be ca he ka , hmuh khy lypaw naa Paw suitei tah a ca bi he a , taico aparuh teitah tuapaw a hmuhpaw naa Paw taco longmai a ca pae he a .
40006019	Luichaw le carih tei aa e khynah le mehru tah aparuh teitah a nae tah aa ruh khynah hminghmaw a cangpaw alui lehei naa cho pacung khe o .
40006020	Luichaw le carih tei aa e khy lynah hming le mehru tah hawhthlah tei aa ruh khylynah hming vaicung letah naa chosung cawh pacung hri my lo .
40006021	Zecawtamaw tatah naa chosung a ungnah letah naa lungthing a ung hrá a .
40006022	Meh heh pung cawtah me-ing a cang . Na meh a chah caco , na pungpaluh cawh khainá tah a chih a .
40006023	Canghrasala na meh a chah ly caco , na pungpaluh cawh muiná tah a chih a . Mataico na chung letei khainah cawh a mui caco , na cawtah zetluh a zingkalupaw maw a cang a .
40006024	Aho tahmai abui pahning aa rai hre khy be . Pakheh a hua a ka , pakheh a do a , a cang ly leh pakheh cung letah zingchui tah ung a ka , pakheh khah zetah rei a be . Khazing rai kha , tangka rai kha , hre pakong khy bei ceh .
40006025	Macawtaco ka ca ching he , naa hringnah cawtah zemaw kaa e kaa ding a , a cang ly leh naa pung cawtah a buh a sai ruapaw kong letah naa lung reithui kheh seh . Hringnah heh e le ba navy tah sungnaw vy ka , pung heh chaichi navy tah sungnaw vy bei maw ?
40006026	Avai letei a zythipaw pavaw sahlo kheh mingtua hmai o . Thleci cing bei he , saze hre hrah bei he , apaang letah rai hrah bei he . Ma cawh naa Paw vaicung leteipaw tah a cong thlang he . Naaning cawh pavaw navy tah a sungnaw vypaw cang bei he ceh maw ?
40006027	Naa hrong letah ahomaw a lung reithuinah rawng tah a hringnah cai suimehlang pakheh chang a chahchi khy ?
40006028	Taico zecawtamaw chaichi kong letah naa lung rei a thui ? Alui letei a cypaw lili pangpa sahlo kheh mingtua o . Rai hre bei he , chaichi a taw bei he .
40006029	Canghrasala ka ca ching he , siangpahrang Solomon hmai ma tluá khei a laisui thlang naná teitah ma pangpa sahlo letei kung kheh tlua khei hmai pasang cang be .
40006030	Vy naaning zingnah a cawngpaw sahlo , atoning ka cy katei , ningthlamong me lang aa bo thlangpaw araang hmai a pasangpaw Khazing taco naaning cawh pasang lytah maw a ca ung he a ?
40006031	Macawtaco , ‘ Zemaw kaa e a , zemaw kaa ding a , zemaw ka hrei he peh ? ’ tatah naa lung reithui kheh seh .
40006032	Zecawtamaw tatah ma hapaw hming sahlo cawh lawki cawngsaw sahlo zong tah aa hui teipaw cang hrah ka , naa Paw vaicung leteipaw tah naa hiapaw khah a hni thlang .
40006033	Ma navy co a painah le a dingnah tukhah hui taw la , ma hming vytei zong heh peh na cang thlang a he ceh .
40006034	Macawtaco ningthlamong kong letah naa lung reithui kheh seh , zecawtamaw tatah ningthlamong taco , ama a kong letah ama teitah a lung rei a thui thlang hrá a . Ningkheh cy tahei azaw pawtah lung reithuinah aa chuakhui hrah .
40007001	Male bia na cepah caco he nama zong biace pah na cang hrá a .
40007002	Zecawtamaw tatah male bia na cepah pawtei he hrakhei nama zong biace pah cang a ceh ka , na hmangpaw nehnah pawtei khei aa ca neh pah kaw hrá a .
40007003	Nama na mehkho letei thingphae khah pacang taw lytah na unypaw a mehkho letei thingpatlaw khah zecawtamaw na mingpah ?
40007004	Nama na mehkho letah thingphae a hmuh tlung lytah zekhatamaw na unypaw cawh , ‘ Na mehbang khah ca tho pá neh , ’ na tah khy ?
40007005	Naaning cungmai raipha sahlo , naaning naa mehkho letei thingphae khah thohly taw la , taico naa unypaw a mehkho letei mehbang cawh tho pá pawtah a sepaw teitah naa hmuh khy a .
40007006	A pathaipaw hming cawh ui pei khe o . Naa lungva khah voh hmekaw letah va khe o . Ma hratei naa tua caco , aa phe tah tlaichai a he ka , naaning laky khah aa ca ty he a .
40007007	Hae la , peh na cang a he ceh , hui la , naa hmuh a , khong la , ingkaw hongpah na cang a he ceh .
40007008	Zemaw tahpaw co , ahohmai a haepaw maikaw cawh peh cang a he ka , a huipaw taco hmuh a ka , ingkaw a khawngpaw cawh hongpah a cang a .
40007009	A sawcapaw tah very hae seh la , alung a peipaw naa ung he ceh maw ?
40007010	A cang ly leh ngaw hae seh la , pari a peipaw a ung he maw ?
40007011	Naaning mehchawly tahmai tah naa sawtei leh khah hmingchaw peh zia naa hni caco , vaicung letei naa Paw tah Ama a haepaw sahlo cawh hming chawpaw khah zetlua tamaw a peh vy chichi he a !
40007012	Macawtaco zezongpui letah ming hringpaw tah na cung letah tua he seh tah na dupaw hrakhei male cung letah va tua my lo , zecawtamaw tatah ma heh phungbia le Khazing khuavang sahlo tei aa rei dupaw cawh a cang hi .
40007013	Hawkaw a bawpaw lang tah a nae my lo . Zecawtamaw tatah a kypaw hawkaw le a kypaw langpui cawh rorangnah lang a chuipaw cang ka , ming hlupui cawh ma lang co a nae tei he .
40007014	Canghrasala , a chiapaw hawkaw le a bawpaw langpui cawh hringnah lang a chuipaw cang ka , cawngsaw a cawngtei suipaw tah ma cawh aa hmuh .
40007015	Khuavang pakheipaw sahlo taikhei a raering my lo . Tu pho a buá tah naaning kha a vong he a , canghrasala aa chunglang co chahnia a hrang ngeteipaw a cang he kho .
40007016	Aa thuisu khei aaning sahlo cawh naa bi thlang he a . Cawngsaw tah misur thui khah ahling kung taitah le thuiku khah zara kung taitah aa lo tei maw ?
40007017	Ma hraco thingkung a chawpaw maikaw taco thuichaw thui he ka , canghrasala thingkung a chiapaw maikaw taco , thuichia a thui he .
40007018	Achawpaw thingkung taco thuichia thui khy be ca ka , a chiapaw thingkung zong tah thuichaw thui khy hrah be .
40007019	Thui chaw a thui lypaw thingkung maikaw cawh hyhly tah me lang bo a cang he a .
40007020	Ma hrahei aa thuisu tah aaning sahlo cawh naa bi thlang he a .
40007021	‘ Abuipaw , Abuipaw , ’ a pa tahpaw maikaw aa zongmingtei tah vaicung painah raang letah a nae a bei he , ka Paw vaicung leteipaw a dunah a tuapaw cawngsaw suipaw a nae a .
40007022	Ma ning leco ming hlupui tah , ‘ Abuipaw , Abuipaw , na ming tah biaphy he peh ka , na ming tah khachia papia he peh ka , ningang chuipaw hlupui tua bei peh maw ? ’ aa pa tah tae a .
40007023	Ma tih taco aaning sahlo cawh , ‘ Naaning hming chahly a tuapaw sahlo ca hnih bei he neh , ka kae taitah seihly o ! ’ tatah a sepaw tah ka tah he a .
40007024	Macawtaco ma ka reipaw bia sahlo heh thui katei , a zuipaw cawngsaw maikaw cawh alung cung letah a cy pui tah a ing a sahpaw mehsing khatah a lo he .
40007025	Khua va so , tui va lai , thli a va hrang ka , ma ing cawh a nang tihtah po khy be , zecawtamaw tatah alung cung letah a cy pui tah sahpaw a cangnah cawtah .
40007026	Canghrasala ma ka reipaw bia sahlo heh thui katei , a zui lypaw cawngsaw maikaw cawh sadi cung letah a ing a sahpaw mehruh khatah a lo he .
40007027	Khua va so , tui va lai , thli a va hrang ka , ma ing cawh a nang tihtah pohly ka , a rawh ceh ceh , ” a tah he .
40007028	Zisu tah ma hming sahlo heh a rei thlu tihtah mingzawpui cawh a cawngpahnah cawh aa khuarawh a haa thlang .
40007029	Zecawtamaw tatah phungbia cawngpahtu sahlo hratah cang lytah naw a hnuitu hratah a cawngpah caw he tah a cang .
40008001	Tlangpa lang khei a za cung tihtah cawngsaw rungpui takhei aa zui .
40008002	Thinghmuihri a ingpaw cawngsaw pakheh cawh a vong ka , a hme letah a khuh panai ka , “ Abuipaw , na du caco na pa dangsah khy thlang , ” tatah a tah .
40008003	Zisu taco a kiá tah pazah ka , ma cawngsawpaw cawh va tong ka , “ Na dang cawh du neh ka , dang myca , ” tatah a tah . Ma cangkaw leco , a thinghmuihri vytei cawh a pathai .
40008004	Taico Zisu tah , “ Ahohmai ching khe lo . Ma duitei cawh va sei la , tlangbui a va ming sá la , Moses phungbia hrakhei thuihlainah va tua , ma paw suico dangsah na cangpaw khah ming maikaw tah aa ca hni a , ” tatah a tah .
40008005	Zisu cawh Kapernaum khua a nae tihtah raekeh zakheh buipaw cawh Ama kha a vong ka , bawnah a va hae .
40008006	“ Abuipaw , ka saecapaw song ka , taithui ngetei tah ing letah a lia thlang , ” tatah a tah .
40008007	Zisu taco a hai letah , “ A vong neh ka , ka dang sá a , ” tatah a tah .
40008008	Raekeh zakheh buipaw taco , “ Abuipaw ka ing heh nama na naenah tlangpaw cang be . Canghrasala bia kawkheh teitah na rei caco , ka saecapaw cawh a dang thlang a .
40008009	Kama zong nawhnuinah rai letah a ungpaw cang neh ka , ka rai letah raekeh sahlo a ung hrah he . Pakheh cawh , ‘ Sei , ’ tah neh ka , sei ka , pakheh cawh , ‘ A vong , ’ tah neh ka , a vong . Ka saecapaw cawh , ‘ Ma heh tua , ’ tah neh ka , a tua thlang , ” tatah a palei .
40008010	Zisu tah ma bia cawh a thui tihtah a ningang ka , Ama a zuipaw sahlo aa hai leco , “ Biahmuisui ka ca ching he , ma hapaw zingnah alaipaw a hnuipaw cawngsaw heh Israel mingphing chung letah pakheh hmai hmuh bang bei neh .
40008011	Ka ca ching he hi , nichua nitlah taitah cawngsaw hlupui a vong a he ka , vaicung painah raang letei lawhdangnah cabuai leco Abraham , Isak le Jakob khatah a ty hrui he a .
40008012	Canghrasala vaicung painah raang letah a ung ruapaw sahlo tukhah alailang muinah chunglang , caw le hawria tah ungnah hminghmaw lekhei vathlang a cang tae he a , ” tatah a tah .
40008013	Mataico Zisu tah raekeh zakheh buipaw cawh , “ Va sei thlang ! A cang a , tatah na zingpaw hratah tua a cang thlang a , ” tatah a tah . Taico ma suimehlang cai lalei leco a saecapaw cawh a dang palang .
40008014	Zisu cawh Piter a ing chunglang a za nae tihtah asaw tah nang katei , lakhing letah a lia thlangpaw Piter a nupuino a no khah a hmuh .
40008015	A kih cawh va hre ka , asawnah taco a thlaw . Mataico ka tho ka , Zisu cawh a tangtui .
40008016	Zailang a va phah tihtah khachia tei a tlepaw he mehlupui cawh Ama khatah va chuakhui he ka , bia tah thlawpaw pialuipaw sahlo cawh tingchua he ka , a sahpaw vytei cawh a dangsah he .
40008017	Ma heh Khazing khuavang Isaiah hmokaw hmang tei reipaw , “ Ama tah kaa danglynah pho ka , ka sawnah he peh khah a seikhui , ” tahpaw bia a tlingnah a cang .
40008018	Zisu taco a kaekang letei mingzawpui sahlo khah a hmuh tih he tah a hningzuitu sahlo khah , “ tuiping raechai lang sei he pei , ” tatah a tah he .
40008019	Mataico , phungbia cawngpahtu pakheh Ama khatah a vong ka , “ Cawngpahtu , na seinah maikaw lang ka ca zui a , ” tatah a tah .
40008020	Zisu taco , “ Sihatei sahlo tah kua hnui he ka , pavaw sahlo zong tah bu aa hnui , canghrasala Cawngsaw Sawcapaw tu cawh a lu pahnia nápaw hminghmaw hmai hnui be , ” tatah a palei .
40008021	A hningzuitu ahringpaw taco a hai letah , “ Abuipaw , va sei neh ka , ka paw ka va phung taw a , ” tatah a tah .
40008022	Canghrasala Zisu taco a hai letah , “ Va pa zui thlang , a thipaw cawh mehthi tah phung thlang he seh , ” tatah a ching .
40008023	Mataico tuilawng chunglang cawh a nae ka , a hningzuitu sahlo cawh a nae hrah he ka , a sei he .
40008024	Rawh ly pui tah thlichia cawh tuiping leco a hrang caimang ka , macawtaco tuilawng cawh tuileh tah a bakhu thlu . Canghrasala Zisu cawh a ihning thlang .
40008025	A hningzuitu sahlo taco Ama cawh va patho he ka , “ Abuipaw , ma pachah tua . Tui lang ka tlah thlu he peh hi ! ” tatah aa tah .
40008026	Zisu taco , “ Naaning zingnah a cawngpaw sahlo , zecawtamaw ma reiro co naa ci ? ” tatah a palei he . Mataico katho ka , thli le tuileh cawh a hrangso he ka , tui cawh a cali he .
40008027	Cawngsaw sahlo cawh aa ningang thlang ka , “ Ma heh zehapaw cawngsaw maw a cang ? Thli le tuileh tahmai a bia aa nge thlangpaw heh ! ” tatah aa tah he .
40008028	Zisu cawh tuiping raechai lang tei Gadarin raang khah a va phah tihtah khachia tei a tlepaw he capaw pahning khah thlaikung lang tah va sei he ka , a va tong he . Ma tlaw pahning cawh cichui ngetei he ka , ahohmai ma lang co sei ngang bei he .
40008029	“ Khazing Sawcapaw , kaaning khatah zemaw na dupaw a ung ? Cai thliapaw a tling hlai tahei kaaning hreh ruapaw tamaw ma lehei na va chua ? ” tatah aa y so .
40008030	Aaning taitah a hlah ky lypaw lekhei lawh a e leimeipaw voh rungpui a ung he .
40008031	Khachia sahlo taco Zisu cawh , “ Na ma papia caco , voh rung aa chunglang a ma naesah ky , ” tatah aa naw .
40008032	Zisu taco aa hai letah , “ Va sei ca o ! ” tatah a tah he . Macawtaco piathlah he ka , voh sahlo chunglang cawh a nae he . Voh rungpui cawh lungkang cung taitah tuiping lang cawh a zythlah he ka , tui leco a thi thlu he .
40008033	Voh a mingkaitu sahlo cawh va sai he ka , khuapui chunglang cawh a nae he ka , ma kong vytei cawh le khachia tei a tlepaw he pahning cung letah hming a tlungpaw khah aa va ching he .
40008034	Mataico aa zongmingtei co , Zisu a tong rua pawtah aa sei . Aa va hmuh tihtah aa raang taitah piathlah pawtah khei aa naw .
40009001	Zisu cawh tuilawng cung lang ke ka , tuiping raechai lang cawh sei kaw he ka , Ama a khua lang khah a va sei .
40009002	Mehthaikheh sahlo takhei a songbepaw cawngsaw khah iphaw letah a lia thlang hmo khei Ama khatah aa va chuakhui . Zisu tah aa zingnah khah a hmuh tihtah a songbepaw hai leco , “ Ka dua , na thlawlung seh , na suanah vytei cawh ngethai a cang , ” tatah a tah .
40009003	Ma tih taco phungbia cawngpahtu thaikhehpaw sahlo tah aaning le aaning cawh , “ Mapaw tahei Khazing a reipachia , ” tatah aa tah he .
40009004	Aa rawhnah khah a hni thah cawtah khei Zisu tah , “ Zecawtamaw naa lungchung tah rawhnah achaw lypaw cawh naa pacang ?
40009005	‘ Na suanah sahlo cawh ngethai a cang , ’ tahpaw maw a neh vy ? ‘ Tho la , sei , ’ tahpaw maw a neh vy ?
40009006	Canghrasala , Cawngsaw Sawcapaw heh aluicung letah sua ngethainah naw a hnui taheh ka ca hmuh sá he a , ” tah ka , taico a songbepaw hai leco , “ Tho , na phia a lah la , ing lang a dih , ” tatah a tah .
40009007	Taico cawngsawpaw cawh tho ka , ing lang cawh a dih .
40009008	Cawngsaw zawpui tah ma cawh aa hmuh tihtah aa ningang ngetei ka , ma hapaw nawhnuinah cawngsaw sahlo khatah a peitu Khazing khah aa reithai .
40009009	Zisu cawh mataico seihly ka , ngungkhui kheinah hming letah a tythlangpaw cawngsaw Mathai aa tahpaw khah hmuh ka , “ Va pa zui , ” tatah tah ka , Mathai cawh tho ka , Ama cawh a zui .
40009010	Zisu cawh Mathai a ing letei zairia batui a e leimei ning takhei ngungkhui kheitu mehlupui le ahringpaw mehsua sahlo cawh a vong he ka , Ama le a hningzuitu sahlo khakhei aa va e hrah .
40009011	Farasi sahlo tah ma cawh aa hmuh tihtah a hningzuitu sahlo cawh , “ Zecawtamaw naa cawngpahtu heh mehsua sahlo le ngungkhui a kheitu sahlo khatah batui a e hrui ? ” tatah aa hae he .
40009012	Zisu tah ma bia cawh thui ka , “ A dang thlangpaw taco Sibui aa hia tlung be , a dang lypaw tah pui aa hia .
40009013	Va sei la , ‘ Kama ka dupaw cawh athuihlainah cang lytah zawngenah a cang , ’ tahpaw a silang heh va cawng taw o . Zecawtamaw tatah Kama cawh mehding y rua pawtah ka vong tlung be , mehsua sahlo y rua pawtah ka vong hri hi , ” tatah a tah he .
40009014	Mataico , baptisma peitu Johan a hningzuitu sahlo cawh a vong he ka , Zisu khah , “ Kaaning sahlo le Farasi sahlo tah batui cahe he peh ka , nama na hningzuitu sahlo tahei zecawtamaw a cahe bei he ? ” tatah aa hae .
40009015	Zisu taco , “ Sawngpaw sahlo cawh nupui a chuipaw satlepaw khatah aa ung chung taco zecawtamaw ngechia tah aa ung a ? Nupui a chuipaw satlepaw cawh aaning sahlo taitah lahnah cai a va phah tae a . Mataico batui a cahe tae thlang he a .
40009016	Ahotahmai tah paithang a thapaw tah chaichi a paringpaw khah a beithlah bang bei he , zecawtamaw tatah aa thlahpaw paithang takhei angki khah hruipako a ka , a kychy vy tima a .
40009017	Misurhang a hringtui khah sapho tuithei a paringpaw letah rai bang hrah bei he . Aa rai caco , sapho tuithei khah tingchy a ka , misurhang cawh a zuh thlu a , sapho tuithei zong a rawh thlu a . Misurhang a hringtui cawh sapho tuithei a thapaw letah rai he ka , aa sanghning tah a bing he , ” tatah a tah .
40009018	Ma bia a rei chung taco uhtu bui pakheh a vong ka , a hme letah a khuh panai ka , “ Ka sawcanu cawh atotei khah a thi . Canghrasala a vong tei , a cung letah na kih na pahnia caco , a hring kaw thlang a , ” tatah a naw .
40009019	Zisu cawh a daw ka , Ama khaco sei he ka , a hningzuitu sahlo zong a sei hrah he .
40009020	Ma leco canu pakheh kung hrawhluihning chung a thi a chuh no cawh Zisu a hninglang tah a vong ka , a pai dong cawh a va tong .
40009021	Ama le ama cawh , “ A pai dong tei chang ka tong caco ka dang a , ” tatah a tah .
40009022	Zisu cawh a va paleh ka , ma canuno cawh a hmuh . “ Ka sawcanu na thlawlung seh . Na zingnah tah a ca dangsah , ” tatah a tah . Taico sungkheh teitah ma canuno cawh a dang .
40009023	Zisu cawh uhtubui a ing chunglang khah a nae ka , phipahli a tungpaw sahlo le naw a cheh thlangpaw he zawpuipaw khah a hmuh tih he tah ,
40009024	“ Piahly tua o . Nyheh no heh a thih tlung be , a ihning thlang hi ! ” tatah a tah he . Canghrasala , Ama cawh aa hnuiso .
40009025	Zawpuipaw cawh khunglai lang aa piahly khy taitah inahkhang chunglang cawh a nae ka , nyheh no cawh a kiá tah tle ka , a ka tho .
40009026	Ma thongpang cawh ma raang chung vytei lekhei a thang thlu .
40009027	Zisu cawh mataico piathlah ka , mehcopaw pahning takhei zuilai he ka , “ David Pathlah ning ma do ky law , ” tatah a y he .
40009028	Zisu cawh ing chunglang a za nae thlah tihtah mehcopaw pahning cawh Ama khaco a vong he . Zisu taco , “ Naa meh khua ka hmuhsah khy kaw a tatah naa zing maw ? ” tatah a hae he . “ Abuipaw , kaa zing , ” tatah aa palei .
40009029	Mataico aa mehkho cawh tongpah he ka , “ Naa zingnah hratah naa cung letah tlung ky seh , ” tah he ka ,
40009030	aa mehcawh khua a hmuh khy kaw . Zisu taco aaning cawh , “ Ahohmai hnisah khe lo , ” tatah cyky tah bia a patai he .
40009031	Canghrasala , seihly he ka , Zisu kong thongpang cawh ma raang chung vytei lekhei tlang aa zang lai .
40009032	Cawngsaw sahlo aa piahly chung takhei , khachia tah tle katei bia a rei khy lypaw cawngsaw pakheh khah Zisu khaco aa va chuakhui .
40009033	Taico , khachia cawh a papiapah tihtah a rei a thlaw thai lypaw cawngsaw cawh a rei a ka thlaw khy . Cawngsaw zawpui cawh aa ningang ka , “ Ma hapaw hming heh Israel mingphing chung letah hmuh bang bei peh , ” tatah aa tah .
40009034	Canghrasala , Farasi sahlo taco , “ Khachia sahlo buipaw thongtah khachia sahlo a papiapaw a cang , ” tatah aa tah .
40009035	Zisu cawh khuapui vytei le khuatei vytei khah cahrong lai ka , synagog lekhei a cawngpah lai he . Vaicung painah raang kong thawngchawbia khah reilai ka , asawnah le danglynah maikaw khah a dangsah lai he .
40009036	Cawngsaw zawpui khah a hmuh tih he tah ning a do ngetei he , zecawtamaw tatah aaning sahlo cawh lung reithui le vaisang pazá tah kingtu a hnui lypaw tuu hratah aa cangnah cawtah khei a cang .
40009037	Mataico a hningzuitu sahlo khah , “ Saze hre ruapaw hlu ngetei ka , canghrasala , raihretu cawh a cawngtei he .
40009038	Macawtaco , saze lui a hnuitu Abuipaw cawh raihretu sahlo khah saze lui lang taw rua pawtah hae my lo , ” tatah a tah he .
40010001	Zisu tah a hningzuitu pahrawhluihning khah Ama khatah y he ka , thlawpaw pialuipaw papia khynah nawhnuinah le asawnah a phingphing le danglynah dangsah khynah nawhnuinah khah a peh he .
40010002	Ma sahlo heh apostol pahrawhluihning aa ming cawh a cang . A pakhehnah letah Simon ( Piter tatah aa y teipaw ) le a unypaw Andru , Zebedi a sawcapaw Jeims le a unypaw Johan ,
40010003	Filip le Barthalomeo , Thomas le ngungkhui kheitu Mathai , Alfas a sawcapaw Jeims le Thadia ,
40010004	ci le phing a dawkhuipaw Simon le Zisu a luitupaw Judas Iskariot a cang he .
40010005	Ma apostol pahrawhluihning heh Zisu tah bia patai he ka , a taw he . “ Gental cawngsaw sahlo hrong letah va sei khe la , Samaria cawngsaw aa khua lang a nae khe lo .
40010006	A lypaw tuu a cangpaw Israel mingphing khatah va sei hri my lo .
40010007	Naa seinah letah ma bia heh va ching my lo , ‘ Vaicung painah raang cawh a ne myca , ’ tahpaw heh .
40010008	A sahpaw dang sá la , mehthi va patho la , mehthinghmui va pathai sá la , khachia va papia my lo . Amai lytah naa hmuhpaw heh a mai lytah va pei hrah my lo .
40010009	Naa sahre letah sui maw , ngung maw , thihring maw a cakai khe lo ,
40010010	khuatlongnah cawtah sahre , a hluipaw chaichi , phepakong , cungcahrei tahpaw a cakai khe lo , zecawtamaw tatah raihretu cawh a e tlang a cang .
40010011	Khuapui maw , khuatei maw na naenah maikaw lehe ceh tah tlung tlang a cangpaw cawngsaw khah pakhia la , a ing leco naa seithlah kawnah tai va tlung my lo .
40010012	A ing lang na nae tih he ceh tah naa cung letah denah ung ky seh tatah tah my lo .
40010013	Ingtlung aa ca pa-awng caco he , naa bonghnang cawh ma ing leco ung my seh lo . Ma hratei a cang ly caco naa bonghnang cawh naaning khatah va kaw kaw my seh lo .
40010014	Pakheh kheh tah aa ca cyhlang du ly caco he le , a cang ly leh naa bia aa nge du ly caco , ma ing , a cang ly leh ma khua cawh naa piasai tihtah naa phe letei luipadih khah cathingthlah si my lo .
40010015	Biahmuisui ka ca ching he , biacenah ning letah ma khua navy co Sodom le Gomora khuapui tai-ingnah hmai khah a zia a ung vy a .
40010016	Naaning sahlo cawh chahnia hrong letei tuu sahlo hratah ka ca taw he . Macawtaco pari sahlo hratah singvang la , thury sahlo hratah naa ningnai my seh lo .
40010017	A ca dypaw cawngsaw sahlo khah a va raering ngetei my lo . Aaning sahlo taco biacetu sahlo khatah ca chuakhui he ka , aa synagog letah aa ca chei he a .
40010018	Kama ka rawng tah naaning sahlo cawh uhtu bui sahlo hme le siangpahrang sahlo hme lekhei chuakhui cang a he ceh ka , aaning sahlo khatah le Gental mingphing sahlo khakhei biahnihtu naa cangnah khah naa rei a .
40010019	Canghrasala aa ca tle tih he tah zemaw kaa rei a , zekhatamaw kaa rei a tahpaw kong letah naa thlawzawng kheh seh . Ma cai leco rei ruapaw cawh peh na cang thlang he ceh .
40010020	Zecawtamaw tatah a reipaw cawh naaning cang bei ceh . Naa Paw a Thlawpaw tah naaning hmang tah a rei hri a .
40010021	Uny le uny , paw le saw sahlo cawh thihnah tai a luithae he a . Sawtei leh tah no le paw khah thihnah tai aa dy he a .
40010022	Kama ka rawng tah cawngsaw vytei tah aa ca hua he a , canghrasala zingnah letah a changnah tai cyky tah a dawpaw cawngsaw cawh pachah a cang a .
40010023	Hmingkheh letah hreh naa cang caco , ahringpaw hming lang sai my lo . Biahmuisui ka ca ching he , Cawngsaw Sawcapaw a vong hlai tahei Israel raang letei khua vytei naa tlawngpaw heh paling balang bei ceh .
40010024	Singnah a cawngpaw cawh a cawngpahtu navy tah a sang vy be ca ka , sae zong a buipaw cung letah ung hrah be .
40010025	A cawngpaw tah a cawngpahtu hratah a cang le sae tah a buipaw hratah a cang cawh a zaw thlang . Ing letei lu a cangpaw hmai Belzabub tatah y a cang caco , a ingchungkho cawngsaw sahlo cawh zetlua tamaw y aa cang chichi a !
40010026	Macawtaco aaning sahlo cawh ci khe lo . No thlangpaw hming maikaw palang cang a he ka , biaparuh zong phy a cang he a .
40010027	A muinah letah ka ca chingpaw he heh a khainah letah reipaw a cang , naa naw letei biaparuh reipaw khah ing tlungkhu taitah y khuipaw a cang .
40010028	Thlawpaw a theh khy lypaw , pung a theh khypaw sahlo khah ci khe lo . Ma navy co hraihming letah pung kha , thlawpaw kha a rawhrang khypaw Khazing tukhah ci hri my lo .
40010029	Baibaw pavaw punghning khah tangka phaesai phaekheh tah zua bei he maw ? Naa Paw a rei ly co , ma baibaw pavaw sahlo letei pungkheh hmai khah alui letah tlá be .
40010030	Taico naa lu cung letei sangbu sahlo hmai khah reithlu a cang he kho .
40010031	Macawtaco ci khe o , naaning cawh baibaw pavaw sahlo navy tah na sungnaw vy he ceh .
40010032	Cawngsaw hme letah Kama a pacang khuipaw cawh ka Paw vaicung leteipaw hme letah ka cang khui hrá a .
40010033	Canghrasala , cawngsaw hme letei Kama a pa paphah saipaw cawngsaw cawh ka Paw vaicung leteipaw hme letah ka paphah sai hrá a .
40010034	Alui letah denah chuasah rua pawtah a vong tatah parawh khe lo . Denah chuasah rua pawtah a vong bei neh , zyzi chuasah rua pawtah ka vong hri hi .
40010035	Ka vong hnohnangpaw cawh sawcapaw tah a paw , sawcanu tah a no , myno tah a pasaepaw a no , a dy sá pawtah cang ka ,
40010036	cawngsaw a carae cawh ama a ingchungkho cawngsaw lilaw khah a cang a .
40010037	Kama navy tah a paw maw , a no maw , a do vypaw cawh kama ka cawtah a tlah be , kama navy tah a sawcapaw maw , a sawcanu maw a do vypaw cawngsaw cawh kama ka cawtah a tlah be ca ka ,
40010038	taico ma leh khraws a puá tah a pa zui lypaw cawh kama ka cawtah a tlah be .
40010039	A hringnah pachah a dupaw cawngsaw taco a hringnah sung a ka , Kama ka caw tei a hringnah a sungpaw cawngsaw taco a hringnah a hmuh a .
40010040	Naaning a ca cyhlangpaw he cawh kama a pa cyhlangpaw cang ka , kama a pa cyhlangpaw cawh a pa tawtupaw a cyhlangpaw a cang .
40010041	Khazing khuavang a cang rawng tei Khazing khuavang a cyhlangpaw taco Khazing khuavangpaw a longmai khah cy a ka , mehding a cang rawng tei mehdingpaw a cyhlangpaw cawngsaw taco mehdingpaw a longmai khah a cy a .
40010042	Taico ma nyhehtei sahlo letei pakheh hmai heh Kama ka hningzuitu a cang rawng tei pakheh kheh tah tui cakaw ny kheh tei hmai a peh caco , biahmuisui ka ca ching he , a longmai cawh hmuh lytah ung hrahring a be , ” tatah a tah he .
40011001	Zisu tah a hningzuitu pahrawhluihning bia a chingpaw he khah a pachang tihtah Galili khuapui sahlo lang khah cawngpah pawtah le phungrei laipaw tah a sei .
40011002	Khri a tuasenah khah Johan tah thong chung taitah a thui tihtah a hningzuitu sahlo khah taw he ka ,
40011003	“ Nama heh a vong lepaw cawh na cang maw , a cang ly leh ahringpaw maw kaa haw a ? ” tatah a va haesah he .
40011004	Zisu taco , “ Va sei kaw la , naa hmuhpaw le naa thuipaw heh Johan cawh va ching la ,
40011005	mehcopaw tah khua aa hmuh , a songbepaw zong lang a sei he , thinghmuihri a ingpaw sahlo zong dang he ka , a nawpangpaw sahlo tah khua aa thui . A thipaw zong tho kaw he ka , mehsisah zong tah thawngchawbia aa thui myca .
40011006	Kama ka kong letah lung langlo tah a ung lypaw cawngsaw cawh bonghnang a ting , ” tatah a palei he .
40011007	Johan a hningzuitu sahlo cawh aa piahly tihtah Zisu tah zawpui hai leco Johan konglang khah a ching he . “ Ze ming ruapaw tamaw raangcaa lang naa sei ? Thli tei a taikalypaw tuiphi kung hapaw cawngsaw ming ruapaw tamaw ?
40011008	Ma hratei a cang ly caco ze ming ruapaw tamaw naa sei ? Chaichi chaw a tuapaw cawngsaw ming ruapaw tamaw ? Chaichi chaw a tuapaw cawngsaw sahlo cawh siangpahrang ing sahlo letah pui aa ung ky caw !
40011009	Ze ming ruapaw tamaw naa sei ? Khazing khuavang ming ruapaw tamaw ? A cang , Khazing khuavang navy tah alai vypaw kong ka ca ching he .
40011010	Ma heh Khazing bia letei ciapaw Ama a kong cawh a cang , ‘ Ka tlang ypaw cawh na hmelang ka taw a , na hme letei na langpui a parai ruapaw tah ! ’
40011011	Biahmuisui ka ca ching he , canu tei sahpaw saw leco baptisma peitu Johan navy tah alai vypaw ahohmai ung bei he , canghrasala vaicung painah raang letei a chia caipaw hmai heh Johan navy tah a lai vy .
40011012	Baptisma peitu Johan taitah ato tai lehei vaicung painah raang cawh thaw tah pakhang paduinah a tong ka , canghrasala a du hmuisuipaw taco a nae rary thlang he .
40011013	Khazing khuavang sahlo vytei le phungbia takhei baptisma peitu Johan taikhah aa za reihlangpaw a cang .
40011014	Taico ma bia heh cyhlang naa dupaw tei a cang caco , Johan cawh a vong a tatei tahpaw Elija khah a cang hi .
40011015	Thuinah nawkho a hnuipaw maikaw tah ma bia heh thui he seh .
40011016	Atochai cawngsaw heh zekhatamaw ka tawching he a ? Aaning sahlo cawh chodo tlang letei a ty thlangpaw nyheh sahlo khatah a lo he ka ,
40011017	‘ Phipahli ca tungpah he peh ka , naa laang tlung be . Mehthi hlawsah he peh ka , naa caw tlung be , ’ tatei aaning leh aaning aa ypaw he nyheh sahlo hratah aa cang .
40011018	Zecawtamaw tatah baptisma peitu Johan cawh e ly ding lytah va chuh ka , ‘ Khachia a hrei , ’ tatah aa tah .
40011019	Cawngsaw Sawcapaw a vong ka , e ka , ding ka , ‘ Ding le e suipaw a pacang , mehsua sahlo le ngungkhui a kheitu sahlo vesaw , ’ tatah naa tah . Canghrasala singnah cawh a hming tuapaw sahlo takhei ahmang takhah a palang , ” a tah he .
40011020	Mataico , Zisu tah ningang chuipaw hming a hlu cai a tuanahpaw khuapui sahlo khah sua a phosah he , zecawtamaw tatah aa suanah a ngepachih lynah caw he tah a cang .
40011021	“ Vy Korazin khua , na cing a ping ! Vy Bethsaida khua , na cing a ping ! Naaning letei tuapaw ningang chuipaw hming khah Tair le Sidon khua letah tuapaw cang he seh la , buri pai a buh a tah mecang letah a ty a he ka , a ngepachih syly tha he a .
40011022	Canghrasala ka ca ching he , biacenah ning leco Tair khua le Sidon khua tei aa ingpaw cawh naaning navy tah a zia a ung vy tae a .
40011023	Taico nama Kapernaum khua , avai tai kheh calia na cang maw ? Cang bei ceh . Khothuhnah lang na tlahthlah a . Nama na chung letei tuapaw ningang chuipaw hming khah Sodom khua letah tuapaw cang my seh la , atoning tai heh a za bing thlang a .
40011024	Canghrasala ka ca ching he , biacenah ning leco nama navy tah Sodom khua cawh a zia a ung vy tae a , ” tatah a tah .
40011025	Ma ningcai leco Zisu tah , “ Ka Paw , alui le avai Buipaw , ka ca reithai , mehthai mehsing sahlo caw taco ma hming sahlo heh nawh ceh ka , nyheh sahlo hapaw khatah na palang .
40011026	A cang , ka Paw , ma cawh nama na lawngnah cawh a cang .
40011027	Hming vytei heh ka Paw tah a pa peh thlu thah he . Paw tah ly co Sawcapaw heh ahotahmai hnih bei he . Paw cawh Sawcapaw le Sawcapaw tei hnisah ruapaw tei a thingpaw he tah ly co ahotahmai hnih bei he .
40011028	Naaning hmingrih a phopaw le a thaw a bangpaw sahlo , kama kha a vong la , a hianah ka ca pae he a .
40011029	Ka suihnang heh law la , a phonah dang cawh kama khatah va cawng la , zecawtamaw tatah kama cawh mehningnai le meh lungthing chaw cang neh ka , naa thlawpaw cawtah a hianah naa hmuh a .
40011030	Zecawtamaw tatah ka suihnang cawh a pho neh ka , ka hming cawh a zang , ” tatah a tah .
40012001	Ma ningcai leco Zisu cawh Sabat ning tah saze lui cahrong ka a sei . A hningzuitu sahlo cawh aa ngai di ka , saangsu cawh pahrih he ka , aa e lai .
40012002	Farasi sahlo tah ma cawh aa hmuh tihtah a hai leco , “ Mingtua , na hningzuitu sahlo tah Sabat ning tah tua phung a cang lypaw aa tuapaw kheh , ” tatah aa tah .
40012003	Zisu taco , “ David tei a vesaw sahlo khatah aa ngai a dining tei a tuapaw khah rei bang bei he ceh maw ?
40012004	Khazing behnah ing lang a nae ka , a vesaw sahlo khatah aaning aa e phung a cang lypaw Khazing aa dangnah very khah aa e . Ma very cawh tlangbui a cangpaw longtei tah e phung a cang .
40012005	A cang ly leh behnah ing letei a ungpaw tlangbui sahlo tah Sabat ning aa papia aa palui tihtah sua phosah aa cang lypaw khah phungbia chung letah rei bang bei he ceh maw ?
40012006	Behnah ing navy tah alai vypaw ma lehei a ung thlang hi , tahpaw ka ca ching he .
40012007	‘ Kama ka dupaw cawh athuihlainah cang lytah zawngenah a cang , ’ tahpaw bia a silang heh za hnih thah my la , a sua lypaw khah sua naa phosá lypaw he .
40012008	Zecawtamaw tatah Cawngsaw Sawcapaw heh Sabat Buipaw a cang , ” tatah a chai he .
40012009	Ma hming taico va sei vy ka , aa synagog chunglang a nae ka ,
40012010	ma leco a kih rakheh asongpaw cawngsawpaw a ung . Zisu sua pu nápawtah bia hui he ka , a hai letah , “ Sabat ning tei dangsah heh a phung a cang maw ? ” tatah aa hae .
40012011	Aa hai leco , “ Naaning lehei pakheh tah tuu hnui seh la , Sabat ning tah khobatlung lang tlah my seh la , la tah chuahly a bei maw ?
40012012	Cawngsaw cawh tuu navy tah sungnaw vy syly bei maw ! Macawtaco Sabat ning tei hmingchaw tua cawh a phung a cang , ” tatah a tah he .
40012013	Mataico cawngsawpaw cawh , “ Na kih pathlang , ” tah ka , macawtaco a kih cawh pathlang ka , a rakheh lang tei pawtei hrakhei a chah kaw thah .
40012014	Canghrasala Farasi sahlo cawh piahly he ka , Zisu cawh zekhatamaw kaa thaw khy a takhah aparuh teitah aa reisia .
40012015	Ma cawh a hni cawtah Zisu cawh ma hminghmaw taico a zuh thlah . Cawngsaw hlupui tah zui he ka , a sahpaw vytei khah a dangsah he .
40012016	Taico ahomaw ka cang tahpaw khah rei ly pawtah bia a patai he .
40012017	Ma heh Khazing khuavang Isaiah hmokaw hmang tei reipaw ,
40012018	“ Ma heh ka thingpaw ka sae , ka do ngeteipaw , ka lungtlingnah khah a cang . A cung letah ka Thlawpaw cawh chia neh ka , Ama tahei dingnah cawh mingphing sahlo hai letah a y khui a .
40012019	Ama cawh a hrychae be , a cang ly leh ysang be . Langpui sahlo letah a o cawh ahotahmai thui a bei he .
40012020	Dingnah khah tenah tah a cangsah hlai taco , a tleh-pakupaw ngaithli kung khah tlehchung a be ca ka , a kang leimeipaw me thingthu khah chaisé be .
40012021	Mingphing vytei cawh a ming letah hnabeisuinah aa hnui a , ” tahpaw tlingnah khah a cang .
40012022	Mataico khachia tei a tlepaw cawngsawpaw , a meh co katei , a rei a thlaw thai lypaw khah Zisu khaco va chuakhui he ka , a dangsah cawtah a rei thlaw khy , khua hmuh khy a tah .
40012023	Cawngsaw vytei cawh aa ningang thlang ka , “ Ma cawngsaw heh David Pathlah a cang khy sua maw ? ” tatah aa tah .
40012024	Canghrasala , Farasi sahlo tah ma cawh aa thui tihtah , “ Khachia sahlo buipaw Belzabub thongtah ma cawngsawpaw tahei khachia sahlo a papia khy he , ” tatah aa tah .
40012025	Zisu tah aa rawhnah khah hnih ka , aa hai letah , “ Ze painah raang hmai , aaning le aaning aa dy caco he a rawh thlu he ka , khuapui maikaw , ingchungkho maikaw aaning leh aaning a rai ly tei , a chaichy caco he a daw khy a bei he .
40012026	Setan tah Setan a papia caco , ama le ama a dy tah a chaichypaw a cang a . Macawtaco a painah raang cawh zekhatamaw a daw khy a ?
40012027	Taico Belzabub thongtah Setan ka tingchua pawtei a cang caco , naaning naa cawngsaw sahlo takhei saw , aho thong tamaw aa tingchua he ? Macawtaco naa cawngsaw sahlo cawh naaning bia a ca cepahtu a cang tae he a .
40012028	Canghrasala khachia sahlo khah Khazing Thlawpaw chawngnah thongtah ka papia pawtei he a cang caco , Khazing painah raang cawh naaning khatah a tlung thah tahnah a cang .
40012029	Ma hlui co , mehthawtlungpaw khah tongchai taw lytah a ing chunglang a nae tah a hnuicho cawh ahomaw a lah pah khy a ? Aa tongchai khy taitah longlong a lah khy a .
40012030	Kama lang a ung lypaw cawh a pa caraepaw cang ka , kama a pa pahmo khui lypaw cawngsaw cawh a thecadapaw a cang .
40012031	Macawtaco ka ca ching he , suanah maikaw le Khazing reipachianah a tuapaw cawngsaw sahlo cawh ngethai khy a cang thlang he a , canghrasala Thlawpaw Pathai a reipachiapaw sahlo cawh ngethai cang a bei he .
40012032	Cawngsaw Sawcapaw a reipachiapaw cawh ngethai khy a cang thlang a . Canghrasala Thlawpaw Pathai a reipachiapaw duitei cawh ato cai lehei cang seh , a va chuh lepaw cai letah cang seh ngethai cang a bei he .
40012033	Thingkungpaw cawh a kung a chah caco , a thui cawh a chah thlang a , a cang ly leh a kung a chah ly caco , a thui cawh a chia thlang a , zecawtamaw tatah thingkungpaw cawh a thui tah hni khy a cang .
40012034	Naaning , pari cangmai pathlah sahlo , naaning mehchawly sahlo taco zekhatamaw biachaw cawh naa reithai a ? Lungchung letei a chih hluipaw khah kaw tah a reipaw a cang .
40012035	Mehchaw taco a lung chung letei a pacungpaw a chawpaw taikhei hmingchaw chuasah ka , mehchawly taco a lung chung letei achaw lypaw a pacungpaw taikhei hming chahly a chuasah .
40012036	Canghrasala ka ca ching he , biacenah ning leco mingting maikaw cawh aa rei suapaw bia maikaw khah aa rei pase kaw a .
40012037	Zecawtamaw tatah naa bia lilaw khei thai cang he ceh ka , naa bia lilaw khei sua phosah na cang tae he ceh , ” tatah a tah he .
40012038	Mataico , Farasi thaikhehpaw sahlo le phungbia cawngpahtu thaikhehpaw sahlo tah Zisu cawh , “ Cawngpahtu , ningang chuipaw paching pakhanah hmuh kaa du ngetei , ma tuapah tua , ” tatah aa tah .
40012039	Zisu taco , “ Mehchaw ly le a phei a hmangpaw ato chai cawngsaw tahei ningang chuipaw paching pakhanah aa pa hae hi ! Canghrasala Khazing khuavang Jonah paching pakhanah tah cy ly co zehmai peh cang a bei he .
40012040	Zecawtamaw tatah , Khazing khuavang Jonah cawh ngapui richung letah ningthung le zaithung chung a ung . Ma hraco Cawngsaw Sawcapaw heh alui chung letah ningthung le zaithung a ung tae a .
40012041	Nineve khua cawngsaw sahlo cawh ma letei pathlah khahei biacenah letah a daw a he ka , sua aa phosá he a . Zecawtamaw tatah Khazing khuavang a phungreinah thong khei , aa suanah a ngepachih thah he , taico atoheh Khazing khuavang Jonah navy tah alai vypaw cawngsaw cawh ma lehei a ung thlang .
40012042	Biacenah ning leco thuilang Abuino Shiba cawh a daw a ka , ato chai cawngsaw sahlo heh thaily a cang sá he a . Zecawtamaw tatah ama cawh Solomon a singnah bia nge rua pawtah alui a changnah taitah va sei a ka , canghrasala atoheh Solomon navy tah a lai vypaw ma lehei a ung thlang .
40012043	Thlawpaw pialuipaw cawh cawngsawpaw chung taitah a ka piathlah tihtah raangcaa raangro lekhei a hianah hminghmaw hui tah a khiakaly ka , hmuh be .
40012044	Mataico , ‘ Ka piasaipaw ing lang khah ka pange kaw thlang a , ’ tatah a tah . Ing cawh a va phah tihtah longkarong tah ung ka , pathai pahling teitah chiapaw a cangpaw khah a hmuh .
40012045	Mataico sei ka , ama navy tah a sua vypaw he ahringpaw thlawpaw a pialuipaw pasarih khah va chui he ka , ma ing cawh aa pahrang . Taico , ma cawngsawpaw cawh athoning tei navy khei a hning tei a daw hming cawh a pazua vy syly . Ma hraco atochai mehchawly pathlah sahlo heh aa cang tae a , ” tatah a chai he .
40012046	Zisu cawh zawpuipaw khatah bia a rei chung taco , a no le a uny sahlo cawh khunglai lang letah bia a ching du takhei a daw thlang he .
40012047	Cawngsaw pakheh tah , “ Na no le na uny sahlo tah bia a ching ca du he ka , khunglai lang letah a daw thlang he , ” tatah aa ching .
40012048	Zisu tah ma bia a va chingpaw cawh , “ Ka no cawh ahomaw ? Ka uny cawh aho sahlo he maw ? ” tatah a palei .
40012049	A hningzuitu sahlo khah a kihdong tah so he ka , “ Ma sahlo heh ka no le ka uny cawh a cang he hi .
40012050	Ka Paw vaicung leteipaw a dunah a tuapaw maikaw cawh ka uny , ka satei le ka no a cang he , ” tatah aa hai leco a tah .
40013001	Ma ning leco Zisu cawh ing taitah piathlah ka , tuiping kae letah a va ty .
40013002	Cawngsaw rungpui tah aa cadung thlangnah cawtah tuilawng chunglang a nae ka , cawngsaw vytei cawh tuiping ngaekang letah a daw thlang chung he takhei tuilawng chung leco a ty thlang .
40013003	Mataico , aaning sahlo cawh tawchingnah bia a hlupui khah ching he ka , a reipaw cawh , “ Ly a tuapaw pakheh cawh thleci va pawtah a ly lang a sei .
40013004	Thleci a va leimei ning takhei a chy cawh lang kae letah tlah ka , pavaw sahlo tah a va zy he ka , aa khi thlu thah he .
40013005	A chy cawh alui a pawnah lungda letah tlah he ka , alui apawnah cawtah sungkheh teitah a ka cy .
40013006	Canghrasala , ning va tha ka , a ai tih he tah aa thahrang aa thlah lynah cawtah a ro palang thah he .
40013007	A chy cawh ahling hrong letah tlah he ka , ahling cawh ka chang ka , a diseh thlu thah he .
40013008	A chy cawh alui a chahnah letah tlah he ka , a leh songthung , a leh songruh , a leh zakheh tah a vui he .
40013009	Thuinah nawkho a hnuipaw taco ma bia heh thui he seh , ” tatah a tah .
40013010	A hningzuitu sahlo cawh Ama khatah a vong he ka , “ Zecawtamaw zawpuipaw cawh tawchingnah bia tah na ching he ? ” tatah aa hae .
40013011	Zisu taco , “ Naaning cawh vaicung painah biaparuh hnikhynah khah peh na cang thah he ceh , canghrasala aaning sahlo cawh peh cang bei he .
40013012	A hnuipaw cawh peh vy a cang a . A hnui lypaw cawh a hnuitlakangpaw hmai khah lah pah kaw a cang a .
40013013	Ma heh tawchingnah bia ka chinghnangnah pawhe cawh a cang , ‘ Aa ming thlang naná teitah hmuh bei he , aa thui thlang naná teitah hnih thai bei he . ’
40013014	Khazing khuavang Isaiah a za reihlangpaw bia tlingnah cawh aaning sahlo heh a cang he . ‘ Naa thui leimei thlang a , canghrasala naa lunghaa be . Naa ming leimei thlang a , canghrasala hnih a bei ceh .
40013015	Zecawtamaw tatah ma cawngsaw sahlo aa lungthing cawh a ku a chaw . Aa naw papang he ka , aa meh a paco he . Ma taco cang lytah ung my he seh la caw , aa me tah hmuh a he ka , aa naw tah thui ka , aa lungthing tah hnih a he ka , kama lang a va paleh he ka , ka dangsah thá he , ’ tatah a tah .
40013016	Canghrasala naaning naa meh le naa naw cawh bonghnang aa ting , zecawtamaw tatah khua hmuh he ka , khua aa thui .
40013017	Biahmuisui ka ca ching he , Khazing khuavang a hlupui le mehding sahlo tah naa hmuhpaw heh hmuh aa du ngetei tei hrah naná teitah za hmuh be ca he ka , naa thuipaw heh thui aa du ngetei tei hrah naná teitah za thui bei he .
40013018	Thleci a vapaw tawchingnah bia a silang heh ngetua o :
40013019	Pakheh kheh tah vaicung painah raang kong thawngchaw khah thui ka , canghrasala a lunghaa be , mehchaw lypaw a vong ka , a lungchung letei vapaw thleci cawh a lah pah hly thlu . Ma heh langkae letei a tlahpaw thleci silang cawh a cang .
40013020	Lungda cung letei a tlahpaw thleci cawh Khazing bia a thui cangkawleh lunglawng teitah a cyhlangpaw cawngsaw khah a cang .
40013021	Canghrasala thahrang a thlah ly cawtah khua sy parui bei he . Khazing bia rawng taco ruhanah le hrehnah a chua tihtah a pohly palang .
40013022	Ahling hrong letei a tlahpaw thleci cawh Khazing bia cawh thui thlang ka , canghrasala ma khazaw lung reithuinah le hnuirung dunah takhei thawngchawbia khah pazai thah ka , a thui a thuisah khy lypaw cawngsaw khah a cang .
40013023	Canghrasala alui a chahnah letei a tlahpaw thleci cawh Khazing bia thui katei , a hnih thaipaw cawngsaw khah a cang . Thui hnui ka , a leh songthung , a leh songruh , a leh zakheh tah a vui , ” tatah a palei he .
40013024	Zisu tah aaning sahlo cawh tawchingnah bia ahringpaw a ching vy he . “ Vaicung painah raang cawh a ly letei thleci chaw a vapaw cawngsawpaw khatah a lo .
40013025	Canghrasala ming vytei aa ihning kaa letah a caraepaw cawh a vong ka , changvuh hrong leco lybei cawh va ka , a seihly kaw .
40013026	Changvuh cawh ka cy ka , a hmo a pava tihtah lybei zong cawh a ka lang hrah .
40013027	Ly a hnuipaw a sae sahlo cawh a vong he ka , ‘ Abuipaw , na ly lekhei thleci chaw va bei ceh maw ? Zelang tamaw lybei aa va ung he ? ’ tatah aa tah .
40013028	‘ Caraepaw tah aa tuapaw a cang , ’ tatah a palei he . Sae sahlo taco , ‘ Va sei he peh ka , kaa phehly thlu he maw ? ’ tatah aa hae .
40013029	‘ A hy be , zecawtamaw tatah lybei naa phepai khei changvuh zong naa phepai sua he a .
40013030	Hre a zawnah tai cyhrui thlang he seh . Hre a zaw tihtah a hretu sahlo khah a hmetaw tah lybei khah pahmo la , me letah bo rua takhei tongchai taw o . Mataico , saze khah pahmo la , ka sachai lehei rai my lo , tatah ka ching tae he a , ’ tatah a chai he , ” tatah a tah .
40013031	Zisu tah ahringpaw tawchingnah bia a ching vy he , “ Vaicung painah raang cawh cawngsawpaw pakheh tah aihrang ci law katei , a ly letah a cingpaw khatah a lo .
40013032	Aihrang ci cawh naa thleci letah a chia caipaw a cang thlang naná teitah a ka cy tih taco buichung thleci hrong letah alai caipaw tah ka cang ka , thingkungpaw tah a katua . Macawtaco pavaw sahlo tah a va zy he ka , a cai sahlo letah a cawng tei he , ” tatah a tah he .
40013033	Mataico , ahringpaw tawchingnah bia a ching vy hui he , “ Vaicung painah raang cawh canuno tah vedi hongkheh lekhei a pahlawhpaw raangri khatah a lo . Ma raangri taco vedi cawh a tho sahpaw a cang , ” tatah a tah he .
40013034	Zisu tah ma hming vytei heh tawchingnah bia tah zawpuipaw khah a ching he . Aaning sahlo cawh tawchingnah bia hmang lytah zehmai cawngpah bang bei he .
40013035	Ma cawh Khazing khuavang hmokaw hmang tei reipaw , “ Tawchingnah bia khei ka kaw ka ang a , khazaw papining taitei nopaw hming khah ka rei a , ” tahpaw bia tlingnah khah a cang .
40013036	Mataico zawpuipaw cawh seisai he ka , ing chunglang a nae . A hningzuitu a vong he ka , a hai leco , “ Ly leteipaw lybei tawchingnah bia na reipaw khah ma pase tua , ” tatah aa tah .
40013037	Zisu taco , “ Thleci chaw a vapaw cawngsaw cawh Cawngsaw Sawcapaw heh a cang .
40013038	Ly cawh khazaw heh cang ka , thleci chaw tahpaw cawh vaicung painah raang sawtei sahlo khah a cang he . Lybei tahpaw cawh mehchaw lypaw sawtei sahlo khah cang he ka ,
40013039	ma lybei khah ly letei a vatupaw caraepaw cawh Setan khah a cang . Saze hre cai cawh caichangnah khah cang ka , saze hretu sahlo cawh vaiming a cang he .
40013040	Lybei sahlo cawh phehly tei , me letah bo aa cangpaw hratah caichangnah leco a cang a .
40013041	Cawngsaw Sawcapaw tah a vaiming sahlo khah taw a he ka , aaning sahlo taco suanah a chua sahpaw hming maikaw le chahlynah a tuapaw vytei he khah phehly he ka , a painah cawh aa pathaisah a .
40013042	Aaning sahlo cawh caw le haw rianah hminghmaw a cangpaw ase hulupaw mepho lang khah aa thla he a .
40013043	Mataico , mehding sahlo cawh aa Paw painah raang chung lekhei ning hratah a khai he a . Nawkho a hnuipaw taco thui seh .
40013044	Vaicung painah raang cawh ly letei nopaw cho khatah a lo . Cawngsawpaw tah ma cawh a hmuh tihtah nawh kaw ka , lunglawng hmotah va sei ka , a hnuipaw vytei va zua ka , ma ly cawh a cawh .
40013045	Taico vaicung painah raang cawh lungnaw achawpaw a huilaipaw chohrawngpaw khatah a lo .
40013046	Amai a ru ngeteipaw sangkheh khah a hmuh tihtah va sei ka , a hnuipaw vytei khah va zua ka , ma cawh a cawh .
40013047	Ma hlui co vaicung painah raang cawh tuili letah thlah he katei , ngaw phing zakih khah a tle pahmopaw aso khatah a lo .
40013048	A chi tihtah ngawtletu sahlo takhei ngaekang lang aa hrui hly . Mataico a ty he ka , ngaw achawpaw cawh songpia chunglang sang he ka , achiapaw cawh aa vathlang .
40013049	Ma hrahei caichangnah letaco a cang a . Vaiming sahlo cawh a vong he ka , mehding taikhei mehchawly khah patlia he ka ,
40013050	aaning sahlo cawh caw le hawrianah hminghmaw a cangpaw a seh hulupaw mepho chunglang khah aa thla he a .
40013051	Ma hming vytei heh naa hnithai thah maw ? ” tatah a hae he . Aaning sahlo taco , “ Kaa hnithai thah , ” tatah aa palei .
40013052	Zisu taco aa hai letah , “ Macawtaco vaicung painah raang kong cawngpahtu a cang pawhe phungbia cawngpahtu a cangpaw maikaw cawh aa chochianah ing letei aa cho a thapaw kha , ahlungpaw kha a thothlah leimeipaw ing hnuitu khatah a lo he , ” tatah a tah he .
40013053	Zisu tah ma tawchingnah bia a reipaw sahlo heh a pachang tihtah ma hminghmaw cawh a seisai .
40013054	A pinah khua lang khah va sei ka , cawngsaw sahlo khah aa synagog lekhei cawngpah he ka , aa ning a ang ngetei . “ Ma cawngsawpaw tahei zeletamaw ma singnah le ningang chuipaw hmingtuakhynah sahlo heh a lah ?
40013055	Ama heh kih zung thaipaw a sawcapaw khah cang bei maw ? A no ming khah Mari cang bei maw ? A uny sahlo cawh Jeims , Josef , Simon le Judas cang bei he maw ?
40013056	A satei sahlo zong kaaning khatah ma lehei ung thlang hrah bei he maw ? Ma cawngsawpaw tahei zeletamaw ma hming vytei heh a lah he ? ” tatah aa tah he .
40013057	Taico a cung letah aa lungtling be . Canghrasala Zisu taco aa hai letah , “ Khazing khuavang cawh a pinah khua le ama a ingchungkho letah tah cy ly co kawkih letah pasungpanaw a cang , ” a tah he .
40013058	Taico zingnah aa hnui lynah cawtah khei ma leco ningang chuipaw a hlupui tua be .
40014001	Ma cai leco abui Herod taco Zisu kong khah thui ka ,
40014002	a kih rai leteipaw sahlo khah , “ Ma cawngsaw heh baptisma peitu Johan khah a cang , thihnah taitah a tho kaw thah hi ! Macawtaco , ningang chuipaw hmingtuakhynah a hnuipaw a cang hi , ” tatah a tah he .
40014003	Herod takhei a nyteipaw Filip a nupuino Herodi rawng tah baptisma peitu Johan cawh tlesah he ka , bahrairui a khisah he ka , thong letah a thlah .
40014004	Zecawtamaw tatah Johan tah Herod khah , “ Na nytei a nupui na chupaw heh a phung cang be , ” tatah a mochia cawtah a cang .
40014005	Herod taco Johan cawh thaw a du naná teitah zawpuipaw khah a ci he , zecawtamaw tatah zawpuipaw taco baptisma peitu Johan cawh Khazing khuavang a cang tatah aa tah cawtah a cang .
40014006	Herod a chua ning letah Herodi a sawcanu takhei langpah he ka , Herod cawh a lung a lawngsah ngetei .
40014007	Macawtaco Herod takhei Herodi a sawcanu cawh na pa haepaw maikaw cawh ka ca pae a , tatah chia a sah hmo khei bia a kaang .
40014008	A no tei a pasypaw hrakhei , “ Baptisma peitu Johan a lu khah daabakho tah va pa pei law , ” tatah a tah .
40014009	Abui Herod cawh a lung rei a thui ngetei , canghrasala khuachai sahlo hme letah bia a kang thah cawtah khei nyno tei a haepaw khah pae pawtah naw pei he ka ,
40014010	baptisma peitu Johan cawh thong chung lekhei a lu a va taisah he .
40014011	A lu cawh dabakho khei va tle he ka , nyno cawh a peh , nyno taco a no khatah a seikhui .
40014012	Baptisma peitu Johan a hningzuitu sahlo cawh a vong he ka , a rawh cawh law he ka , aa phung . Mataico va sei he ka , Zisu cawh aa va ching .
40014013	Zisu tah ma thongpang cawh a thui tihtah Ama longtei khei tuilawng tah seihly ka , a kingdangnah lang khah a sei . Khuapui sahlo taitei ma thongpang a thuipaw zawpuipaw taco aa phe tah sei he ka , Zisu cawh aa zui .
40014014	Zisu cawh tuilawng taitah ka piathlah ka , cawngsaw zawpui khah a hmuh tih he tah ningdo he ka , a sahpaw maikaw khah a dangsah he .
40014015	Zailang ning a ne tihtah a hningzuitu sahlo cawh Zisu khatah a vong he ka , “ Ma heh raang kingdang tah cang ka , ningkhua zong a tle ngetei myca . Zawpui heh thlaw la , khuatei sahlo lang va sei he seh la , aaning teitah e ruapaw batui a va cawh he seh , ” tatah aa tah .
40014016	Zisu taco , “ Aaning aa seihly a nge be . Naaning tah e ruapaw cawh pei o , ” a tah he .
40014017	A hningzuitu sahlo taco , “ Kaaning cawh very tlangpangaw le ngaw sanghning suipui kaa hnui ky caw ! ” tatah aa chai .
40014018	Zisu taco , “ Va tle tua o , ” tatah a tah he .
40014019	Mataico zawpui cawh araang cung lekhei a ty law tatah a tah he . Very tlang pangaw le ngaw sanghning cawh law ka , avai lang a y ka , Khazing khatah lawngbia a hlai . Taico very tlang sahlo cawh a kychy . Mataico a hningzuitu sahlo cawh pei he ka , a hningzuitu sahlo taco zawpui cawh aa rai he .
40014020	Aa zongmingtei co e he ka , aa ri a vaw thlu . Taico a hningzuitu sahlo taco aa ebangpaw cawh pakhong he ka , bai hrawhluihning chih ky tah aa dui .
40014021	Very a epaw cawh canu le nyheh rei lytah capaw puitling 5000 a tah he .
40014022	Zawpui khah a disah chung he takhei Zisu tah a hningzuitu sahlo cawh rairang tah tuilawng chunglang a naesah he ka , raechai lang khah a seisah hlang he .
40014023	Zawpui khah a disah thlu khy tai he tah tlang cung lang khah thlawchang pawtah Ama teitah a sei . Ning a va zailang tihtah ma leco Ama teitah a ung thlang .
40014024	Canghrasala tuilawng cawh tuiping ngaekang taikhei langhlaw nong phah thah ka , tuileh takhei paleh hly neh a tah leimei , zecawtamaw tatah thli tah a rupui tah a nang he .
40014025	Monglang suimehlang papali hrong lekhei Zisu cawh tui cung co , aaning lang a va sei .
40014026	Tui cung tei a seipaw khah a hningzuitu sahlo tah aa hmuh tihtah a pahly ngetei he ka , “ Athlaw a cang , ” tah he ka , aa ci hmotah a ysang he .
40014027	Canghrasala ma cangkawleh cawh Zisu tah , “ Naa thlawzawng kheh seh . Kama ka cang hi . Ci khe o , ” a tah he .
40014028	Piter taco , “ Abuipaw , nama na cang caco , tui cung lehei nama kha va pa seisah tua hrah , ” tatah a tah .
40014029	Zisu taco , “ A vong , ” tatah a tah . Mataico , Piter cawh tuilawng chung taico cung thlah ka , tui cung leco sei ka , Zisu khaco a vaw .
40014030	Canghrasala , thli a rupaw a va hrangpaw khah a hmuh tihtah a thlawzawng ka , tui lang tlah a zaa cawtah khei , “ Abuipaw , pa pachah tei law ! ” tatah a ka y .
40014031	Ma cangkawleh cawh Zisu tah a kiá khei va pazah ka , a va tle . “ Nama zingnah a cawngpaw , zecawtamaw zing lynah na hnui ? ” tatah a tah .
40014032	Taico tuilawng chunglang aa nae cangkaw he leh thli cawh a de .
40014033	Mataico , tuilawng chung letei a ungpaw sahlo takhei beh he ka , “ Nama cawh Khazing Sawcapaw na cang hrahring thlang , ” tatah aa tah .
40014034	Raechai lang khah va cakah he ka , Genesaret raang khah aa va phah .
40014035	Taico ma hrawng leteipaw cawngsaw sahlo taco Zisu a cang tahpaw khah aa hni tihtah ma raang kaekang leteipaw vytei khah bia aa caw he . Cawngsaw sahlo taco a sahpaw sahlo khah Ama khaco va chuakhui he ka ,
40014036	“ A sahpaw sahlo heh na pai dong tei chang tongsah ky he law , ” tatah naw he ka , Ama a tongpaw vytei cawh a dang he .
40015001	Mataico , Farasi thaikhehpaw le phungbia cawngpahtu thaikhehpaw sahlo khah Jerusalem khuapui taitah Zisu khatah a vong he ka ,
40015002	“ Zecawtamaw na hningzuitu sahlo tah pupaw phungbia aa ro zia ? Batui aa e hlai tah aa kih a si bei dei he ! ” tatah Zisu cawh aa tah .
40015003	Zisu taco , “ Zecawtamaw naaning zong tah naa phungbia rawng tah Khazing biapeh cawh naa ro ?
40015004	Zecawtamaw tatah Khazing tah , ‘ Na no le na paw cizaw my lo , ’ taico , ‘ A no cang seh , a paw cang seh chia a sahpaw cawh thaw a cang a , ’ a tah .
40015005	Canghrasala , naaning taco , cawngsaw pakheh tah a no a cang ly leh a paw khatah , ‘ Kama taitah na hmuh khy a paw bawkhangnah cawh Khazing khatah tholong tah ka peh thah , ’ a tah caco ,
40015006	‘ ma cawngsawpaw cawh ma hming khei a no a cang ly leh a paw cawh a cizaw a hy khawh be , ’ naa tah . Ma hraco naaning na cawngpah chawngpaw he ceh phunglang cawtah Khazing bia cawh naa paleh naa pahnaw tei .
40015007	Naaning cungmai raipha sahlo ! Khazing khuavang Isaiah tei naa kong a reihlangpaw heh ahmang caimang .
40015008	‘ Ma cawngsaw sahlo tahei aa hmokaw tah aa pa cizaw , canghrasala aa lungthing cawh kama taitah a hlah ngetei .
40015009	Aa pa behpaw zong heh aa cawtah zehmai chahnai be . Aa cawngpahnah zong heh mehnung tah tuachawngpaw phungphe sahlo suipaw a cang he , ’ tatah a cia , ” tatah a tah .
40015010	Zisu tah mingzawpui khah Ama khatah y he ka , “ Ka bia heh nawthlia la , thuithai my lo .
40015011	Kaw lang tei a naepaw taco cawngsaw cawh papia palui bei hi , canghrasala kaw lang tah a ka piapaw tahei cawngsaw cawh a papia palui hi , ” tatah a tah he .
40015012	Mataico a hningzuitu sahlo cawh a vong he ka , Zisu cawh , “ Ma bia na reipaw khah aa thui tihtah Farasi sahlo cawh aa thing a ae tahpaw na hni maw ? ” tatah aa hae .
40015013	Zisu taco , “ Ka Paw vaicung leteipaw tei a lingpaw a cang lypaw thingkungpaw maikaw cawh a hrang tah pheh hly a cang tae a .
40015014	Aaning sahlo cawh seisai thlang o , langchuitu mehco a cang he khi . Mehco tah mehco cawh langpui a chui caco , aa pahning tah khobatlung lang aa tla a , ” tatah a palei he .
40015015	Piter taco , “ Ma tawchingnah bia cawh ma pase tua , ” tatah a tah .
40015016	Zisu taco , “ Ma tlua co maw naa lung a co thlang ?
40015017	Kaw lang a naepaw cawh ri za phah ka , mataico alailang a piahly kaw tah hnih bei he ceh maw ?
40015018	Canghrasala kaw taitei a piapaw bia cawh lungthing taitah a ka chuhpaw cang ka , ma taco cawngsaw khah a papia a palui .
40015019	Zecawtamaw tatah lungthing taihei khuarawnah a chiahrupaw , lenongnah , a pheinah , canu capaw suanah , ruhnah , ahmang lypaw hnikhuitu cangnah le , male thai pachianah sahlo heh a chuh .
40015020	Ma sahlo heh cawngsaw a papia a paluipaw cawh a cang he , canghrasala kih si ly tei batui enah taco cawngsaw cawh papiapalui be , ” tatah a tah he .
40015021	Zisu cawh ma hming taico piathlah ka , Tair le Sidon raang lang khah a sei .
40015022	Ma raang chung letei a ungpaw Kanaan cawngsawno pakheh cawh Zisu khaco a vong ka , “ David Pathlah , Abuipaw ning pa do ky law ! Ka sawcanu cawh khachia tah a tle cawtah a tai-ing tu thlang , ” tatah a ysang .
40015023	Zisu tah kaw kheh hmai chai be . Macawtaco , a hningzuitu sahlo a vong he ka , a hai leco , “ Seihly law tah thlang , kaa hninglang tah ma zuilai ka , a y leimei thlang , ” tatah aa tah .
40015024	Zisu taco , “ Kama cawh Israel mingphing taitei tuu a lypaw khatah suipui taw ka cang ! ” tatah a chai .
40015025	Cawngsawno cawh a vong ka , a hme letah a khuh panai ka , “ Abuipaw , pa baw ky law ! ” tatah a tah .
40015026	Zisu taco , “ Sawtei leh aa very cawh lá tah ui sahlo peh cawh a phung cang be , ” tatah a palei .
40015027	Canuno taco , “ A cang thlang , Abuipaw , canghrasala ui sahlo taco aa buipaw a cabuai taitei a tlahpaw didang cawh aa khi thlang hrah ! ” tatah a tah .
40015028	Mataico Zisu tah , “ Cawngsawno , nama cawh zingnah a pacypaw a hnuipaw na cang ! Na dupaw khah peh na cang a , ” tatah a chai . Taico a sawcanu cawh ma suimehlang cai lalei leco a dang kaw .
40015029	Zisu cawh mataico piathlah ka , Galili rili ngaekang hrong khei a sei . Mataico tlaang cung lang ke ka , a ty .
40015030	Cawngsaw rungpui cawh Ama khaco a vong he ka , a cabepaw , a mehcopaw , a songbepaw , a rei a thlaw thai lypaw le ahringpaw asawnah a ingpaw sahlo khah va chuakhui he ka , a phehrang leco chia he ka , a dangsah he .
40015031	A rei a thlaw thai lypaw tah bia rei , a songbepaw tah langsei , a cabepaw tah langsei , a mehcopaw tah khua hmuh tatei aa tahpaw khah aa hmuh tihtah cawngsaw rungpui cawh aa ning a ang thlang . Taico Israel Khazing khah aa reithai .
40015032	Zisu tah a hningzuitu sahlo cawh y he ka , “ Ma cawngsaw sahlo heh kama khatah ningthung ung myca he ka , e ruapaw zehmai aa hnui ly cawtah ka ning aa pa do ngetei . Aa ngaidi hmo hei tlungsah my he neh seh la , langpui letah a baw he a , ” tatah a tah he .
40015033	A hningzuitu sahlo taco , “ Ma raang kingdang lehei ma vytei mehnung dang ruapaw lawh heh zeletamaw kaa la a ? ” tatah aa chai .
40015034	Zisu taco , “ Very tlang khazeh maw naa hnui ? ” tatah tah he ka , “ Tlangsarih le ngadih a cawngpe , ” tatah aa palei .
40015035	Zisu tah ming zawpui cawh alui letah a tysah he .
40015036	Mataico , very tlangsarih le ngadih cawh law ka , Khazing khatah lawngbia a hlai khy taitah kychy ka , a hningzuitu cawh pei he ka , zawpui khah aa rai he .
40015037	Aa zongmingtei co e he ka , aa ri a vaw ngetei . Taico a hningzuitu sahlo tah e bangpaw cawh pakhong he ka , baisarih chih ky tah aa dui .
40015038	Very aa epaw sahlo cawh canu le nyheh rei lytah capaw puitling 4000 a tah he .
40015039	Mingzawpui cawh a seisah hly khy tai he tah Zisu cawh tuilawng chunglang a nae ka , Magadan raang chung lang khei a sei .
40016001	Farasi sahlo le Sadusi sahlo cawh a vong he ka , Ama khah pase du takhei vaicung lang tei ningang chuipaw paching pakhanah ma hmuhsah tua tatah aa tah .
40016002	Zisu taco , “ Zailang a va chua tihtah , ‘ Avai a lei sai ka , ningkhua a chah a , ’ tah he ceh ka ,
40016003	mongrang leco , ‘ Avai a lei sai ka , khua a paningnah cawtah atoning cawh ningkhua a chia a , ’ tatah naa tah . Avai ming he ceh ka , ningkhua zemaw a lo a tah cawh naa hni ngetei , canghrasala cai paching pakhanah cawh hnih khy bei he ceh .
40016004	Mehchaw ly le a phei a hmangpaw atochai cawngsaw tahei ningang chuipaw paching pakhanah naa hui , canghrasala Khazing khuavang Jonah paching pakhanah tah cy ly co zehmai peh cang bei ceh , ” tatah a chai he . Mataico Zisu taco piasai he ka , a seihly .
40016005	Tuiping cawh aa cakah tihtah a hningzuitu sahlo taco very a pho aa monghly .
40016006	Zisu taco aaning sahlo cawh , “ A raering my lo . Farasi sahlo le Sadusi sahlo raangri lekhei a raering my lo , ” tatah a tah he .
40016007	Aaning le aaning cawh a cekanawh he ka , “ Very kaa pho ly cawtah a reipaw a cang hi , ” tatah aa tah he .
40016008	Zisu tah aa reipaw bia khah hnih ka , “ Naaning , zingnah a cawngpaw sahlo , zecawtamaw very naa hnui lypaw kong cawh naa rei leimei ?
40016009	Ato tingtai hnih thai ting bei he ceh maw ? Very tlang pangaw tah mehnung 5000 ka dangpaw he le a hluipaw bai khazeh maw chih ky tah naa dui tahpaw khah a thui khawh bei he ceh maw ?
40016010	A cang ly leh very tlangsarih tei mehnung 4000 ka dangpaw he le a hluipaw khah bai khazeh maw chih ky tah naa dui tahpaw khah saw ?
40016011	Naaning khahei very kong rei bei neh tahpaw heh zekhatah zia tamaw naa thui thai be ? Canghrasala Farasi sahlo le Sadusi sahlo aa raangri lekhei a raering my lo . ” tatah a tah .
40016012	Mataico , very letei hmangpaw raangri letah a raering rua pawtah ma ching be , Farasi sahlo le Sadusi sahlo cawngpahnah letah a singkang rua pawtah a ma chinghripaw a cang hi tahpaw khah aa thuithai .
40016013	Zisu cawh Sisaria Filipi pai a va phah tihtah a hningzuitu sahlo khah , “ Cawngsaw Sawcapaw heh cawngsaw tah aho a cang aa tah maw ? ” tatah a hae he .
40016014	Aaning sahlo taco , “ Thaikhehpaw tah baptisma peitu Johan aa ca tah , thaikhehpaw tah Elija a cang ca tah he ka , ahringpaw taco Jeremai a cang ly leh Khazing khuavang pakheh kheh a cang aa ca tah , ” tatah aa palei .
40016015	“ Naaning tah saw aho a cang naa pa tah maw ? ” tatah a hae he .
40016016	Simon Piter taco , “ Nama cawh Khazing hring Sawcapaw Khri na cang , ” tatah a chai .
40016017	Zisu taco , “ Jonah a sawcapaw Simon , nama cawh bonghnang a tingpaw na cang , zecawtamaw tatah ma heh cawngsaw tah nama aa ca hnisahpaw cang be , ka Paw vaicung leteipaw tah a ca hnisahpaw a cang hri hi .
40016018	Taico nama cawh Piter na cang tahpaw ka ca ching , taico ma alung cung lehei ka khrisawbu padaw neh ka , hraihming hawkaw tah te khy be .
40016019	Vaicung painah raang cabi sahlo cawh nama ka ca pae a . Nama tei alui letah na tongchaipaw he cawh avai letah tongchai cang tae hrá he ka , nama tei alui letah na thlangpah pawhe cawh avai letah thlangpah a cang hrá he a , ” tatah a tah .
40016020	Mataico , a hningzuitu sahlo cawh Khri a cangpaw khah ahohmai ching khe lo tatah raeringnah a peh he .
40016021	Ma cai taico Zisu tah a hningzuitu sahlo khah Jerusalem khuapui lang sei katei , macang sahlo , tlangbui macang sahlo le phungbia cawngpahtu sahlo kia tah taithuinah a hlupui ing a ka , aa thaw a , canghrasala a ningthungnah letah hringnah letah thosah a cang nápaw kong khah a ching pase he .
40016022	Piter taco a cakih lang seikhui ka , “ Abuipaw , Khazing tah arai tah a be , ma cawh na cung letah tlung by be ! ” tatah a ching .
40016023	Zisu taco Piter khah a huihno ka , “ Setan , kama taihei seihly . Nama cawh ka cawtah a pachihlynah na cang . Khazing lang hming khah pacang ly ceh tah cawngsaw lang hming na pacang hri hi ! ” tatah a tah .
40016024	Taico , Zisu tah a hningzuitu sahlo cawh , “ Ahohmai zui a pa dupaw cawh ama a dunah khah seisai seh la , a khraws cawh a puh seh la , pa zui seh .
40016025	Zecawtamaw tatah a hringnah pachah a dupaw taco hly a ka , canghrasala Kama ka rawng tah a hringnah a hlypaw taco a hmuh a .
40016026	Cawngsaw pakheh tah khazaw heh a pungpaluh tah hnui seh la , a thlawpaw a sung caco , zemaw a cawtah a chahnai a ? Cawngsaw tah a thlary khah hmuh kaw a pawtah zemaw a peh khypaw a ung ?
40016027	Zecawtamaw tatah Cawngsaw Sawcapaw cawh a Paw rungnawnah le a vaiming sahlo khatah a vong ka , mataico pakheh cy khah aa tuapaw naning tei hrakhei lahsong a pae he a .
40016028	Biahmuisui ka ca ching he , Cawngsaw Sawcapaw cawh a painah raang letah a va chuapaw aa hmuh hlai taco , ma letei a daw thlangpaw sahlo hrong lehei mehthaikheh cawh thi balang bei he , ” tatah a tah he .
40017001	Ningruh khy tah Zisu tah Piter , Jeims le a unypaw Johan khah y he ka , aaning teitah tlaang sangpaw cung lang a kekhui he .
40017002	Ma leco aa hmekaw letah a hmuisang cawh a thlai . A hme cawh ning hratah khai ka , a chaichi cawh lailaw hratah a khai .
40017003	Ma khy cangkaw leco , aa hmekaw letah Moses le Elija a va lang he ka , Zisu khatah bia aa reihrui leimei .
40017004	Piter taco Zisu cawh , “ Abuipaw , ma lehei ung heh kaa cawtah a chah ngetei . Na du caco , thlangda sangthung tah ka sah a , nama na cawtah sangkheh , Moses cawtah sangkheh , Elija cawtah sangkheh , ” tatah a tah .
40017005	Bia a rei leimei chung taco meding a khaipaw takhei aaning cawh pahlong he ka , meding chung taico , “ Ma heh ka dopaw ka Sawcapaw a cang , a cung lehei ka lung a lawng ngetei . A bia nge my lo ! ” tatah o a za ring .
40017006	A hningzuitu tah ma bia cawh aa thui tihtah ci tu he ka , aa hme cawh alui lang a khuh he .
40017007	Canghrasala Zisu cawh a vong ka , tong he ka , “ Tho tua o , naa thlawzawng kheh seh , ” a tah he .
40017008	Aa ka ming tihtah Zisu tah cy lyco ahohmai hmuh bei he .
40017009	Tlaang cung taitah aa za cungthlah ning takhei Zisu tah , “ Cawngsaw Sawcapaw heh thihnah taitah patho kaw a cang hlai vytei cawh naa hmuhpaw khah ahohmai ching khe lo , ” tatah a tah he .
40017010	A hningzuitu sahlo taco Zisu cawh , “ Zecawtamaw phungbia cawngpahtu sahlo tah Elija a vong taw hrahring a tatah aa tah ? ” tatah aa hae .
40017011	Zisu taco , “ Ahmangpaw a cang , Elija cawh a vong a ka , zezongpui khah a parai pacia a .
40017012	Canghrasala ka ca ching he , Elija cawh a vong thah ka , hnih bei he . Aa dudú khei ama cawh tua he ka , ma hraco Cawngsaw Sawcapaw zong heh aa kih letah taithuinah a ing hra a , ” tatah a palei he .
40017013	Mataico a hningzuitu sahlo tah baptisma peitu Johan kong a ma ching hi tahpaw khah aa thui thai .
40017014	Zawpuipaw khah aa va chua tihtah pakhehpaw tah Zisu cawh a va ne ka , a hme letah a khuh a panai .
40017015	“ Abuipaw , ka sawcapaw heh hruihri hnui ka , a taithui tu thlang , ning pa do pah ky . Me lang a bo tei ka , tui lang a tlah tei .
40017016	Na hningzuitu sahlo khatah va chuakhui neh ka , canghrasala dangsah khy bei he , ” tatah a tah .
40017017	Zisu taco , “ Vy zingnah a hnui lypaw le meh paleh meh pathae cawngsaw sahlo , zetih tai maw naaning khatah ka ung a ? Ze tih tai maw ka lung ka ca pasua pá he a ? Nyhehpaw cawh a vong khui tua o , ” tatah a palei .
40017018	Zisu taco khachia cawh a hrangso ka , khachia cawh nyhehpaw chung taico ka pia ka , ma cangkaw leco , nyhehpaw cawh a dang palang .
40017019	Mataico , a hningzuitu sahlo cawh aaning teitah Zisu khaco a vong he ka , “ Zecawtamaw kaaning tah kaa papia khy be ? ” tatah aa hae .
40017020	Zisu taco , “ Naa zingnah a cawng tu cawtah a cang . Biahmuisui ka ca ching he , aihrang hmu tia tei chang zingnah naa hnui caco , ma tlaang heh , ‘ Ma taihei pawlang kheh a hnei , ’ tah la , a hnei thlang a . Naa cawtah a cang khy lypaw ung be .
40017021	Canghrasala ma hapaw hming heh cawh thlawchangnah le batui cahenah lypaw co papia khy cang bei he , ” tatah a palei he .
40017022	Galili raang lang hmokheh tah aa va sei tihtah aa hai letah , “ Cawngsaw Sawcapaw heh cawngsaw sahlo kih letah luithae a cang myca a .
40017023	Aaning sahlo taco thaw a he ka , taico ningthung khy letah hringnah letah thosah a cang a , ” tatah a tah he . Taico a hningzuitu sahlo cawh aa nge a chia ngetei .
40017024	Zisu le a hningzuitu sahlo cawh Kapernaum khua aa va phah khy taitah behnah ing ngungkhui a kheipaw sahlo cawh Piter khatah a vong he ka , “ Naa cawngpahtu tah behnah ing ngungkhui cawh khei bei maw ? ” tatah aa hae .
40017025	Piter taco , “ A khei thlang , ” tatah a palei he . Piter ing chunglang a za nae tihtah Zisu taco bia ka chai ka , “ Simon , zekhatamaw na rawh ? Alui bui sahlo tah ngungkhui le luimai sahlo khah aho sahlo maw aa khei he ? Aaning aa sawtei leh maw a cang ly leh ahringpaw sahlo khah maw ? ” tatah a hae .
40017026	Piter taco , “ A hringpaw sahlo khah , ” tatah a chai . Zisu tah , “ Ma hratei a cang caco , sawtei sahlo cawh a eisah he a .
40017027	Canghrasala lungchah ly tei tua heh cawh chah be , tuiping lang va sei la , na kuipaw khah va thlah tua . Na tle tawpaw ngaw khah a kaw va ky la , tangka phaesai phaepali na hmuh a . Ma cawh va tle la , nama na caw le kama ka cawtah va khei my lo , ” tatah a tah .
40018001	Ma cai leco a hningzuitu sahlo cawh Zisu khatah a vong he ka , “ Vaicung painah raang letah ahomaw a lai caipaw a cang a ? ” tatah aa hae .
40018002	Zisu taco nyhehpaw khah y ka , aa hrong letah a dawsah .
40018003	Taico , “ Biahmuisui ka ca ching he naa lung a thlai tah nyheh sahlo hratah naa cang ly caco , vaicung painah raang letah a nae by bei ceh .
40018004	Macawtaco ma nyhehtei hrahei ama le ama a panypaw cawngsaw cawh vaicung painah raang letah alaicaipaw a cang a .
40018005	Taico ka ming tah ma hrahei nyhehtei a cyhlangpaw cawh kama a pa cyhlangpaw a cang .
40018006	Canghrasala pakheh kheh tah Kama a pa zingpaw nyhehtei pakheh khah a suasah caco , a hirong letah saang rianah lung pathle tah rili a thunah lang thlah he seh la , a cawtah a chah vy a .
40018007	Khazaw letei cawngsaw a sua sahpaw hming sahlo cawh aa cing a ping ! Ma hapaw hming sahlo cawh aa ung ruapaw a cang thlang . Canghrasala , ma a ung sahpaw cawngsaw cawh a cing a ping !
40018008	Na kih a cang ly leh na phe tah a ca suasah caco , taichung la vathlang . Kih rahning a cang ly leh phe rahning tei chaizaw me lang vathlang cang navy co , kih cung hmo a cang ly leh a cabe hmo tei chaizaw hringnah lang a nae cawh na cawtah a chah vy .
40018009	Mataico , na meh tah a ca suasah caco , khy hly la , vathlang thlang . Meh rahning chi tah hraihming me chung lang vathlang cang navy co , meh rahkheh khatah chaizaw hringnah letah a nae cawh na cawtah a chah vy .
40018010	Ma nyheh sahlo letei pakheh hmai heh mingchuh ruapaw cang bei he , tah heh hnih my lo . Zecawtamaw tatah vaicung letei a ungpaw aaning aa vaiming sahlo tah ka Paw vaicung leteipaw a hme aa hmuh leimei thlang tah heh ka ca ching he .
40018011	Ma hlui co , Cawngsaw Sawcapaw cawh a lypaw sahlo khah pachah ruapaw tah a vongpaw a cang hi .
40018012	Zekhatamaw naa rawh ? Cawngsaw pakheh tah a hnuipaw tuu zakheh lekhei sangkheh ly seh la , songkua sangkuapaw cawh tlangpa letah seisai tah a lypaw sangkheh khah hui rua pawtah sei bei maw ?
40018013	Taico biahmuisui ka ca ching he , a lypaw cawh a hmuh kaw caco , a ly lypaw songkua sangkuapaw navy co , a hmuh kawpaw sangkheh cung lekhei a lawng vy syly a .
40018014	Ma hraco naa Paw vaicung leteipaw taco ma nyheh sahlo letei pakheh heh hmai aa ly rua pawtah sai bei he hi .
40018015	Na unypaw tah na cung letah a sua caco , a vaw la , naa pahning teitah naa ungning tah a panah khah va ching pase . Na rei a ca nge caco , na unypaw khah na pahnei kaw tahnah a cang .
40018016	Canghrasala na rei a ca nge ly caco , cawngsaw pakheh a cang ly leh pahning tah a chui la , ma hnikhuitu pahning a cang ly leh pathung taco hming a chuacangnah khah aa pacy sá a .
40018017	Aaning aa bia cawh a nge du lypaw tei a cang caco , khrisawbu khah ching la , khrisawbu bia hmai a nge du lypaw tei a cang caco , lawki cawngsaw a cang ly leh ngungkhui kheitu hrakhei va rawh thlang my lo .
40018018	Biahmuisui ka ca ching he , alui letei naa tongchaipaw cawh vaicung letah tongchai cang hrá ka , alui letei naa thlangpahpaw cawh vaicung letah thlangpah a cang hrá a .
40018019	Ma hlui co , aluicung letei cawngsaw pahning tah hming sangkheh kheh hae rua pawtah naa naw a tlah caco , ka Paw vaicung leteipaw tah ma cawh a ca tua pah thlang he a .
40018020	Zecawtamaw tatah ka ming tah cawngsaw pahning pathung tah aa pahmonah pawhe leco aaning khatah ka ung hrah , ” tatah a tah .
40018021	Taico Piter cawh Zisu khatah a vaw ka , “ Abuipaw , ka unypaw tah ka cung letah a sua tihtah uikhazeh maw ka ngethai a ? Uisarih tai maw ? ” tatah a hae .
40018022	Zisu taco , “ Ka ca ching , uisarih cang be . Ui songsarih aleh sarih .
40018023	Macawtaco vaicung painah raang cawh a sae sahlo khatah luibah cazing pase a dupaw siangpahrang hratah a cang .
40018024	Ahrangtho leco tangka a nuai hlupui a bahpaw cawngsawpaw cawh aa va chuakhui .
40018025	Ama taco a chang khylynah cawtah chang khy ruapaw tah a siangpahrang tah ama kha , a nupui kha , a sawtei leh kha , a hnuipaw vytei kha va zua o , tatah bia a peh .
40018026	Saecapaw taco a hme leco a khuh panai ka , ‘ Pa ngethai cong ky la , a zongming teitah ka ca chang tae thlang a , ’ tatah a naw .
40018027	A siangpahrang taco ningdo ngetei ka , a dycui cawh ngethai ka , a thlaw .
40018028	Canghrasala ma saecapaw cawh va sei ka , saecapaw a cang hrahpaw pakheh ama tangka a cawngtei a bahpaw khah a tong . Tle ka , a rong khei dih ka , ‘ Dycui pachang myca , ’ tatah a haechai .
40018029	Sae a cang hrahpaw a vesawpaw taco a khuh panai ka , ‘ Pa ngethai cong la , ka ca peh tae thlang a , ’ tatah a naw .
40018030	Canghrasala du be . Va sei ka , cawngsawpaw cawh dycui a chang thlu hlai vytei khah thong letah a va thlah .
40018031	Ahringpaw sae sahlo tah ma cawh aa hmuh tihtah aa ngechia ngetei ka , va sei he ka , aa siangpahrang cawh hming a chuacangnah vytei khah aa va ching .
40018032	Mataico siangpahrang taco ma saecapaw cawh a ysah he . ‘ Nama sae chawly , na pa naw leimeinah cawtah dycui na pa bahpaw vytei khah ka ca ngethai .
40018033	Na cung letah ningdonah ka hnuipaw hratah na vesaw a cangpaw saecapaw cung letah ningdonah hnui bei ceh maw ? ’ tatah a tah .
40018034	A siangpahrang cawh a thingae ngetei ka , a bahpaw a chang thlu hlai vytei khah thong-ing a vaitupaw letah hreh ruapaw tah a peh .
40018035	Naa uny khah naa lungthing tah naa ngethai ly he a cang caco , ka Paw vaicung leteipaw tah ma hrakhei a ca tua hrá he a , ” tatah a chai he .
40019001	Zisu cawh ma bia a reipaw a pachang taico Galili raang taikhei a tho ka , Jordan tuivaw raechai lang tei a ungpaw Judia raang lang khah a sei .
40019002	Cawngsaw rungpui taco zui he ka , ma leco a dang lypaw khah a dangsah he .
40019003	Farasi thaikheh sahlo cawh Ama pase rua paw takhei a vong he . “ Ze rawng a cang zong tah capaw tah a nupui mah heh a phung a cang maw ? ” tatah aa hae .
40019004	Zisu taco , “ Zezong a Tuatupaw taco ahrangtho ning taco , ‘ Canu le capaw tah a tua he , ’ tah ka ,
40019005	‘ Ma rawng taco capaw tah a no le a paw khah seisai a he ka , a nupui khatah a pahlawng a ka , ma tlaw pahning cawh ngaisaw pungkheh tah aa cang a , ’ tahpaw heh Capathai letah rei bang bei he ceh maw ?
40019006	Macawtaco aaning cawh pahning cang khawh bei he , pakheh a cang myca he . Macawtaco Khazing tei a patongpaw he cawh cawngsaw tah pachai kheh he seh , ” tatah a palei he .
40019007	“ Ma hratei a cang caco , zecawtamaw Moses taco capaw tah a nupui cawh mahnah ca pei seh la , seisah my seh lo tatah naw a peh zia ? ” tatah aa hae .
40019008	Zisu taco , “ Moses tei naa nupui leh mahnah naw a ca pehpaw he cawh naa lung a khong tunah cawtah a cang . Canghrasala a thoning taco , ma hrahei cang be .
40019009	A nupui tah capaw khatah a suasai tah tlung lypaw tah nupui mah katei , nupui hringpaw a chuipaw cawngsaw cawh a pheipaw a cang . Mah ciapaw canu a chuipaw cawngsaw zong a pheipaw a cang hrah taheh ka ca ching he . ”
40019010	A hningzuitu sahlo taco a hai letah , “ Nupui pasae kong letah ma hratei a cang caco , nupui pasae hnui lytah ung a chah vy thlang ! ” tatah aa tah .
40019011	Zisu taco , “ Ma bia heh ming maikaw tah cyhlang khy bei he . Khazing tah a bongpaw cawngsaw long tah aa cyhlang khy a .
40019012	Zecawtamaw tatah thaikhehpaw sahlo cawh aa pi ná tah aa ku a thi . A hringpaw sahlo cawh cawngsaw tah ma hraco tua he ka , ahringpaw taco vaicung painah raang rawng takhei nupui chui du bei he . Ma heh a tua khypaw tah tua he seh , ” tatah a palei he .
40019013	Nyheh sahlo khah aa cung letah a kih pahnia seh la , thlawchangpah ná he seh tatah Zisu khaco aa va chuakhui he . Canghrasala a hningzuitu sahlo takhei aa va chuakhuipaw sahlo khah aa raw he .
40019014	Zisu tah , “ Nyheh sahlo cawh Kama khatah a vong he seh , pakhang khe o , zecawtamaw tatah vaicung painah raang cawh ma hapaw sahlo aa tei khah a cang , ” tatah a tah .
40019015	Aa cung letah a kih a pahnia khy taikhei ma hminghmaw taico a seihly .
40019016	Cawngsawpaw pakheh cawh Zisu kha a vong ka , “ Cawngpahtu , chaizaw hringnah hmuh rua pawtah zehming chawpaw maw ka tua a ? ” tatah a hae .
40019017	Zisu taco , “ Hming chawpaw kong cawh zecawtamaw na pa hae ? Khazing suipaw a chawpaw a cang . Hringnah letah a nae na du caco , biapeh sahlo khah nge thlang , ” tatah a palei .
40019018	“ Zehapaw khah maw ? ” tatah cawngsawpaw taco a hae cakhia . Zisu taco , “ Lenong kheh , a phei kheh , ru kheh , a hmang lypaw hnikhuitu cang kheh ,
40019019	na no le na paw cizaw la , nama na dopaw hratah na ingpaw va do my lo , ” tahpaw a cang tatah a palei .
40019020	Satlepaw taco , “ Ma vytei heh cawh ka zui thlu thah , zemaw ka bah vy ? ” tatah a tah .
40019021	Zisu taco , “ A tlingpaw cang na du caco , va sei la , na hnuipaw sahlo khah va zua la , mehsisah va pei la , vaicung letah chosung na hnui a . Mataico a vong la , va pa zui , ” tatah a tah .
40019022	Satlepaw tah ma bia cawh a thui tihtah a ngechia hmo tah a sei hly . Zecawtamaw tatah ama cawh mehrung a cangnah cawtah a cang .
40019023	Mataico Zisu tah a hningzuitu sahlo cawh , “ Biahmuisui ka ca ching he , mehrung caw taco vaicung painah raang letah a nae heh a ru caimang .
40019024	Ka ca ching vy he , mehrung tei Khazing painah raang letah a nae navy co , ceiphing kho letah sahisy a nae heh a neh vy a , ” tatah a tah he .
40019025	Ma bia cawh a hningzuitu sahlo tah aa thui tihtah aa khuarawha ngetei ka , “ A cang caco ahomaw pachah a cang khy a ? ” tatah aa hae .
40019026	Zisu tah aaning sahlo cawh ming he ka , “ Ma heh cawngsaw khaco cang khy be , canghrasala Khazing caw taco a cang khy lypaw zehmai ung be , ” tatah a tah .
40019027	Piter tah Zisu cawh , “ Kaaning taco zezongpui seisai tah kaa ca zui hi ! Mataico kaa cawtah ze rawhchai ruapaw ung maw ? ” tatah a tah .
40019028	Zisu taco aa hai letah , “ Biahmuisui ka ca ching he , zezongpui patha kaw a cang tih tei , Cawngsaw Sawcapaw a rungnawnah dyching letah a ty tih taco , naaning kama a pa zuipaw sahlo cawh abui dyching sanghrawhluihning letah a ty he ceh ka , Israel phinghraw hluihning khah bia naa ce he a .
40019029	Taico kama ka rawng tah a ing maw , a uny sahlo maw , a satei sahlo maw , no le paw maw , a sawtei sahlo maw , a ly maw a seisaipaw sahlo taco a leh zakheh tah aa hmuh kaw hlui tah chaizaw hringnah ry aa cy a .
40019030	Canghrasala hme a sahpaw mehlupui cawh hningkha he ka , hning a khapaw mehlupui cawh hme aa sah tae a .
40020001	Zecawtamaw tatah vaicung painah raang cawh a misur buichung letah rai a hre ruapaw kuli pakhia rua pawtah mongdi tei a piathlahpaw ly a hnuitupaw khatah a lo .
40020002	Aaning sahlo cawh ningkheh tah ngung tangka phae kheh pae pawtah a nawtlah ka , a misur buichung lang cawh a taw he .
40020003	Monglang suimehlang pakua hrawng lekhei a khia ka , zehmai tua ly tei chodo tlang letah a daw thlangpaw ahringpaw cawngsaw sahlo khah a hmuh he .
40020004	Aaning sahlo cawh , ‘ Naaning zong va sei la , ka misur buichung letah rai va hre la , a tlahpaw naning tah nihlo ka ca pae he a , ’ tatah a tah he .
40020005	Macawtaco aaning sahlo cawh aa va sei . Ningching hrawng tah a va khia ka zailang suimehlang pathung hrawng lekhei a va khia vy hui ka , ma hraco a va tah vy he .
40020006	Zailang suimehlang papangaw hrawng lekhei a va khia ka , a daw pahmo thlang thly pawhe ahringpaw cawngsaw sahlo khah a hmuh he . Aaning sahlo cawh , ‘ Zehmai tua lytah zecawtamaw ma lehei chahningtlaw na daw thlang he ceh ? ’ tatah a hae he .
40020007	‘ Ahohmai rai a ma peipaw ung be ca he ka , ’ tatah aa chai . Aa hai leco , ‘ Naaning zong va sei la , ka misur buichung letah rai va hre hra o , ’ tatah a tah he .
40020008	Zailang a va phah tihtah misur buichung a hnuitupaw taco buichung a mingkaitu khah , ‘ Raihretu sahlo khah y la , aa hre mai cawh pei o , a hning cai tei siapaw sahlo taikhei patho la , a hmasaw teipaw taikhah pei o , ’ tatah a tah .
40020009	Zailang suimehlang papangaw hrawng letei hlangpaw raihretu sahlo cawh a vong he ka , ngung tangka cawh a lah cy he .
40020010	A hmasaw tei hlangpaw sahlo cawh aa va chua tihtah a hlu vy kaa hmuh thly a , tatah a rawhchai he . Canghrasala aaning sahlo zong cawh ngung tangka phaekheh aa hmuh cy hrah .
40020011	Ma tih taco ly a hnuitupaw khah aa phingso .
40020012	‘ Ahning cai tei hlangpaw cawngsaw sahlo taco suimehlang pakheh suitei hre he ka , chahningtlaw ningling le raisah kha aa catingpaw kaaning sahlo khahei a khingpaw tah na tua he , ’ tatah aa tah .
40020013	Canghrasala aaning letei pakhehpaw cawh , ‘ Ka dua , na cung letah hmingchahly ka tuapaw cang be . Ngung tangka phaekheh tah hre rua pawtah na naw a tlah cang bei maw ?
40020014	Na nihlo khah law la , sei . Nama ka ca pehpaw hratah a hning tei ka hlangpaw cawngsaw zong peh ka du he .
40020015	Ka tangka cung leco ka dudú tah tuanah naw hnui bei neh maw ? A cang ly leh ka he a chah cawtah hei na hei a tlia tah ? ’ tatah a tah .
40020016	Ma hraco a hning a khapaw cawh a hmesah tae he ka , a hme a sahpaw cawh a hning aa khapaw a cang tae he a , ” tatah a tah he .
40020017	Zisu cawh Jerusalem khuapui lang a seichy ning takhei a hningzuitu pahrawhluihning khah a cakih lang seikhui he ka , aa hai letah ,
40020018	“ Jerusalem lang va sei he peh ka , Cawngsaw Sawcapaw heh tlangbui macang sahlo le phungbia cawngpahtu sahlo khatah luithae a cang tae a . Aaning sahlo taco thaw pawtah thaily cangsah a he ka ,
40020019	pasipasa a he ka , chei a he ka , khraws letah khaipai ruapaw tah Gental cawngsaw khatah peh pachaw a cang a . Ningthungnah letah hringnah letah patho kaw a cang a ! ” a tah he .
40020020	Mataico , Zebedi a sawcapaw sahlo aa no cawh a sawcapaw sahlo khaco Zisu kha a vong he ka , a khuh panai ka ningdo a hae .
40020021	Zisu taco , “ Zemaw na du ? ” tatah a hae . Canuno taco , “ Na painah letah ka sawcapaw leh pahning heh pakheh na cacang lang , pakheh na cavui lang na tysah ky he tah ka du , ” tatah a tah .
40020022	“ Naa haepaw heh hnih bei he ceh . Ka ding lepaw tai-ingnah ny heh naa ding khy a maw ? ” tatah a tah he . “ Kaa ding khy a , ” tatah aa chai .
40020023	Zisu taco aaning cawh , “ Ka ny taihei naa ding ceingei a . Canghrasala ka cacang lang le ka cavui lang tah a tynah naw cawh kama ka rei cang be . Ma hming sahlo heh cawh ka Paw tei a pa chia pahpaw sahlo aa cawtah a cang , ” tatah a tah he .
40020024	Ma bia cawh a hningzuitu ahringpaw pahrawpaw tah aa thui tihtah ma tlaw uny pahning cung leco aa thing a ae .
40020025	Zisu tah hmingkheh tah y he ka , “ Gental cawngsaw sahlo uhtu bui a cangpaw sahlo he taco aa rai leteipaw sahlo cung letah a bui tah a bui so he ka , bui lai sahlo cawh aa cung letah naw aa hnui ngetei tahpaw khah naa hni .
40020026	Naaning cawh ma hraco naa cang ruapaw cang be . Ma navy co naa hrong lehei mehlai cang a dupaw taco naa raihretu tah a tua seh la ,
40020027	a pakhehnah cang a dupaw taco naa sae tah a tuapaw a cang .
40020028	Cawngsaw Sawcapaw heh a rai hrepá pawtah cang lytah male rai hre rua pawtah le mehlupui tlang ruapaw cawtah a hringnah peh rua pawtah a vongpaw hrahei , ” a tah he .
40020029	Zisu le a hningzuitu sahlo cawh Jeriko khua taitah aa piathlah taikhei cawngsaw rungpui tah aa zui he .
40020030	Mehcopaw pahning cawh langpui kae lekhei a ty thlang he ka , Zisu a va sei lai tahpaw khah aa thui tihtah , “ David Pathlah , Abuipaw , ning ma do ky law ! ” tatah a y he .
40020031	Cawngsaw rungpui taco a hrangso he ka , “ De teitah ung o , ” aa tah he . Canghrasala , “ David Pathlah , Abuipaw , ning ma do ky law ! ” tatah a thang vy tah aa y he .
40020032	Zisu cawh a daw ka , a y he . “ Naa cawtah ze tuapah maw naa du ? ” tatah a hae he .
40020033	“ Abuipaw , khua hmuh khy kaa du , ” tatah aa palei .
40020034	Zisu taco ningdo he ka , aa meh cawh a tongpah he . Ma cangkaw leco , khua cawh hmuh khy he ka , Ama cawh aa zui .
40021001	Jerusalem lang a va nae myca he ka , Oliv tlaang letah a ungpaw Bethfes khua aa phah tihtah Zisu tah a hningzuitu pahning khah seisah hlang he ka ,
40021002	aa hai letah , “ Naa hme khua lekhei va sei la , a sawtei khatah a cangpaw , la aa hrai thlangpaw naa hmuh palang a . A rui khah thlang he ceh ka , naa va hrui lai a .
40021003	Pakheh kheh tah zekhatah aa ca tah zong he tah Abuipaw tah a hia naa tah a , taico ama tah a va thlaw palang thlang a , ” a tah he .
40021004	Ma heh Khazing khuavang hmang tei reipaw ,
40021005	“ Zion sawcanu khah ching my lo , ‘ Na siangpahrang cawh nama kha a vongpaw khah mingtua , mehningnai cang ka , la a va ci lai , la teitei ceingei khah a cang , ’ ” tahpaw bia a tlingnah khah a cang .
40021006	A hningzuitu sahlo cawh va sei he ka , Zisu tei a chingpaw he hrakhei aa va tua .
40021007	La puino le la teitei cawh va chuakhui he ka , aa pai sahlo cawh aa kai leco dae he ka , Zisu taco a ke .
40021008	Cawngsaw rungpui takhei aa pai sahlo cawh langpui letah phaw he ka , ma chung taco , ahringpaw cawh chingbu khah va chaw he ka , langpui leco aa phaw .
40021009	Mataico , a hmelang a seipaw le a zuilaipaw cawngsaw rungpui taco , “ David pathlah cawh Hosana cang ky seh ! Abuipaw ming tei a vongpaw cawh bonghnang song tah ung ky seh ! A sangcaipaw vaicung lekhei Khazing cawh reithai tah ung ky seh ! ” tatah a y he .
40021010	Zisu cawh Jerusalem khuapui a nae tihtah khua pungpui co chuh he ka , “ Ahomaw a cang ? ” tatah aa hae he .
40021011	Cawngsaw rungpui taco , “ Galili raang , Nazaret khuapaw , Khazing khuavang Zisu a cang khi , ” tatah aa chai he .
40021012	Zisu cawh behnah ingdung chunglang a nae ka , ma letei hming a zuapaw sahlo le a copaw sahlo khah a tingchua thlu he . Tangka a thlaipaw sahlo aa cabuai le lelai a zuapaw sahlo aa dyching sahlo khah a palehly thlu he .
40021013	Aa hai leco , “ Capathai letah ma hrahei cia a cang , ‘ Ka ing cawh thlawchangnah ing tah a cang a , ’ canghrasala naaning taco , ‘ Mehru kua , ’ tah naa tua , ” tatah a tah he .
40021014	Taico a mehcopaw le a songbepaw sahlo cawh Zisu khaco behnah ing letah a vong he ka , a dangsah he .
40021015	Canghrasala tlangbui macang sahlo le phungbia cawngpahtu sahlo tah a tuapaw khuarawha hming le behnah ingdung chung letei , “ David Pathlah cawh Hosana , cang ky seh , ” tatah nyheh sahlo tah aa ypaw khah aa hmuh tihtah ceh bingbi bei he .
40021016	Aaning taco , “ Ma nyheh sahlo tei aa reipaw cawh na thui maw ? ” tatah Zisu cawh aa hae . Zisu taco , “ Ka thui thlang . ‘ Nyheh sahlo le hasaitei sahlo hmokaw taitah , Nama reithainah khah palang chua pawtah na cawngpah thah he , ’ tahpaw khah rei bang bei he ceh maw , ” tatah a palei he .
40021017	Taico aaning sahlo cawh piasai he ka , Bethani khua lang khah sei ka , ma leco ma zai cawh a va ria .
40021018	Mongdi tei khuapui lang tah a va kaw kaw ning takhei a ngai a di ngetei .
40021019	Langpui kae lekhei thuiku kung hmuh ka , a va seihno . Canghrasala a hnaw tah cy ly co zehmai hmuh be . Mataico thuiku kung cawh , “ Zening tahmai thui khaw bei ceh , ” tatah a tah . Ma cangkaw leco , thuiku kung cawh a ro .
40021020	A hningzuitu sahlo tah ma cawh aa hmuh tihtah aa ning a ang . “ Zecawtamaw ma thuiku kung heh rairang pui tah a ro thlang , ” tatah Zisu cawh aa hae .
40021021	Zisu taco , “ Biahmuisui ka ca ching he , lung langlo lytah zingnah naa hnui caco , ma thuiku kung letei tuapaw heh naa tua khy long cang lytah ma tlaang hmai heh , ‘ Sei la , rili chunglang va tlah thlah , ’ tah khy he ceh ka , a hnei ka , a tlah thlang a .
40021022	Naa zing caco , Khazing letah thlawchang tei naa haepaw maikaw khah naa hmuh thlang a , ” a tah he .
40021023	Zisu cawh behnah ingdung chunglang a nae ka , a cawngpah chung he takhei tlangbui macang sahlo le macang sahlo cawh Ama kha a vong he . “ Ze nawhnuiná tamaw ma hming sahlo heh na tua ? Ma nawhnuinah heh ahomaw a ca pei ? ” tatah Zisu cawh aa hae .
40021024	Zisu taco , “ Bia sangkheh ka ca hae tua hrá he a . Naa pa palei khy caco , ma hming sahlo heh ze hapaw nawhnuiná tamaw ka tua tahpaw ka ca ching he a .
40021025	Johan tah baptisma pehnah naw a hnuipaw khah ze taitah maw a va chua ? Khazing taitah maw , cawngsaw taitah maw ? ” tatah a tah he . Reisia he ka , “ ‘ Khazing taitah , ’ tah my peh seh la , ‘ A cang caco zecawtamaw Johan cawh naa zing be ? ’ a ma tah a .
40021026	Canghrasala , ‘ Cawngsaw taitah , ’ tah my peh seh la , mingzawpui cawh kaa ci tlung he , zecawtamaw tatah aaning vytei taco Johan cawh Khazing khuavang a cang aa tah tlung , ” tatah aa tah .
40021027	Macawtaco Zisu cawh , “ Hnih bei peh , ” tatah aa chai . Taico , Zisu tah , “ Kama zong tah ma hming sahlo heh ze hapaw nawhnuiná tamaw ka tua tahpaw ca ching hrá bei neh , ” a tah he .
40021028	Mataico Zisu tah , “ Ma heh zekhatamaw naa rawh ? Cawngsawpaw pakheh ung ka , sawcapaw pahning a hnui he . A uthuipaw kha a vaw ka , ‘ Ka sawtei , atoning cawh misur buichung lang va sei la , rai va hre , ’ tatah a tah .
40021029	‘ Sei bei neh , ’ tatah a chai , canghrasala a hning taco , sei ly co chah be tah ka , a va sei .
40021030	Mataico aa paw cawh a sawcapaw pakhehpaw khaco a vaw ka , ma hraco a va tah . A sawcapaw taco , ‘ Apaw , ka sei ly camaw , ’ tatah tah ka , canghrasala sei be .
40021031	Ma pahning lehei he ahomaw a paw a dunah a tuapaw cawh a cang tatah naa rawh ? ” a tah he . “ A pakhehnah , ” tatah aa chai . Zisu taco aa hai letah , “ Biahmuisui ka ca ching he , ngungkhui kheitu sahlo le hlohlangno sahlo cawh Khazing painah raang letah naa hmelang tah a ca nae khai leimei he .
40021032	Baptisma peitu Johan cawh dingnah langpui khah hmuh sá pawtah naaning khatah a vong ka , zing bei he ceh , canghrasala ngungkhui kheitu sahlo le hlohlangno sahlo taco aa zing . Taico ma heh naa hmuh khy taihei hmai a ngepachih tah zing hlui bei ceh .
40021033	Tawchingnah bia ahringpaw nge vy tua o . Misur buichung a tuapaw ly a hnuipaw pakheh a ung . A buichung cawh ruahy sah khai ka , misur so nápaw kho zong co ka , a haw nápaw siasang zong a do thah . Mataico misur buichung cawh thaikhehpaw ly a tuapaw sahlo khah hlei he ka , khuatlongnah lang a sei .
40021034	Hre cai a ne tihtah a sae sahlo khah ama a ting hangpaw pakhong pawtah khei ly a hlangpaw sahlo khaco a taw he .
40021035	Ly a hlangpaw sahlo taco sae sahlo cawh tle he ka , pakheh cawh dai he ka , pakhehpaw cawh aa thaw . A pathungnahpaw cawh alung tah aa cung .
40021036	Mataico , ahringpaw sae sahlo khah a hlu vy tah aaning sahlo khaco taw he ka , ly a hlangpaw sahlo taco ma thlythly hraco aa tua hui he .
40021037	A changnah leco a sawcapaw khah aaning sahlo khaco a va taw . ‘ Ka sawcapaw cawh aa cizaw thlang a , ’ tatah a tah .
40021038	Canghrasala , ly a hlangpaw sahlo taco a sawcapaw cawh aa hmuh tihtah pakheh le pakheh cawh , ‘ Ma cawngsaw heh ry cytu a cang . A vong o , thé he peh ka , a ry a lah ná he peh seh , ’ aa tah he .
40021039	Macawtaco ama cawh tle he ka , misur buichung alailang khah piakhui he ka , aa thaw .
40021040	Macawtaco misur buichung a hnuitupaw a va chua tihtah ma ly a hlangpaw sahlo cawh zekhatamaw a tua he a ? ” a tah he .
40021041	Taico aaning sahlo taco , “ Ma mehchawly sahlo cawh cichui pawtah thé he ka , a misur buichung khah hre a zaw tihtah a tinghangpaw a pei khypaw ly a hlangpaw ahringpaw khah a hlei he a , ” tatah aa palei .
40021042	Zisu taco , “ Capathai letah rei bang bei he ceh maw ? ‘ Ing a sahtu sahlo tei aa hlawhpaw alung cawh a biapui caipaw alung tah a cang . Abuipaw tah ma heh tua ka , kaa mehmuh letah khuarawha a chuipaw a cang , ’ tahpaw heh .
40021043	Macawtaco , Khazing painah raang cawh naaning taitah lahly cang ka , a thui a thui sápaw cawngsaw khah peh a cang he a , tah heh ka ca ching he .
40021044	Ma alung cung letei a tlahpaw cawngsaw cawh kuichy thlu he ka , ma alung tei a tlahsopaw cawngsaw he cawh a mang cici he a , ” tatah a tah he .
40021045	Tlangbui macang sahlo le Farasi sahlo tah Zisu a reipaw tawchingnah bia cawh aa thui tihtah kaaning a ma tahnang tahpaw khah aa hni .
40021046	Ama tle nápaw langpui khah aa hui , canghrasala zawpuipaw khah aa ci he , zecawtamaw tatah ma cawngsaw sahlo takhei Zisu cawh Khazing khuavang a cang tatah aa tah cawtah a cang .
40022001	Zisu tah aaning sahlo cawh tawchingnah bia a ching vy hui he .
40022002	“ Vaicung painah raang cawh a sawcapaw nupui chui kongchuanah a tuatupaw abui khatah a lo .
40022003	Ama taco a sae sahlo khah taw he ka , kongchuanah letei aa hruipaw sahlo he khah va chuh myca he seh tatah a va tahsah he . Canghrasala va chuh du tlang bei he .
40022004	Taico a sae sahlo cawh a hlu vy tah taw he ka , ‘ Aa caw tei zaibatui kaa pa chia pahpaw he hruipaw sahlo khah va ching o , ka cotungpaw sahlo le ka sahring a thypaw sahlo cawh theh thah he peh ka , zezongpui a tlang a tling thlu myca . Nupui chui kongchuanah lang cawh va chuh myca law , va tah o , ’ tatah a tah he .
40022005	Canghrasala a bia cawh naw tah sah be ca he ka , pakhehpaw cawh a ly lang , pakhehpaw cawh cho palehnah lang a sei hly thlang he .
40022006	A hringpaw sahlo taco a sae sahlo khah tle he ka , hrai he ka , aa thaw he .
40022007	A buipaw cawh a thing a ae . A raekeh sahlo khah taw he ka , ma lenongpaw sahlo cawh va thawsah he ka , aa khuapui cawh me tah a va rosah he .
40022008	Mataico a sae sahlo khah , ‘ Nupui chui kongchuanah cawh a tlang a tling thlu myca , canghrasala ka hruipaw cawngsaw sahlo heh va chuh tlang bei he .
40022009	Langpui a tongnah sahlo lekhei va sei la , cawngsaw naa hmuhpaw maikaw he khah kongchuanah leco va hrui o , ’ a tah he .
40022010	Macawtaco , sae sahlo cawh langpui sahlo lang khah va sei he ka , cawngsaw aa hmuhpaw maikaw he khah mehchaw kha , mehchia khakhei va pahmo he ka , nupuichuinah ing cawh cawngsaw a chih thlang he .
40022011	Canghrasala , abuipaw cawh a va chuhpaw cawngsaw ming rua pawtah khei a vong tihtah nupuichuinah chaichi a hrei lytah a vongpaw cawngsawpaw khah a va hmuh .
40022012	‘ Ka dua , zecawtamaw nupuichuinah chaichi a hrei lytah na va chua lalei ? ’ tatah abuipaw taco a hae . Cawngsawpaw cawh a rei thlaw be .
40022013	Mataico abuipaw taco a raitaw sahlo khah , ‘ Ma cawngsawpaw heh a kih le a phe tongchai la , alailang amuinah caw le hawrianah hminghmaw a cangpaw lang khah vathlang o . ’
40022014	Zecawtamaw tatah hruipaw cawh a hlu he , canghrasala thingpaw cawh a cawngtei he , ” tatah a tah he .
40022015	Mataico Farasi sahlo cawh piathlah he ka , Zisu cawh Ama a bia khei o khy nápawtah khua aa khang .
40022016	Taico , aa hningzuitu sahlo khah Herod a hningzuitu sahlo khakhei Zisu khatah aa va taw he . Aaning sahlo taco Zisu cawh , “ Cawngpahtu , nama cawh mehding cang ceh ka , Khazing langpui kong heh biahmuisui a cang naning teitah na cawngpah he tah cawh kaa hni . Cawngsaw tah miamang khypaw cang bei ceh , zecawtamaw tatah cawngsaw hme ming bei ceh ,
40022017	Zekhatamaw na rawh ? Siangpahrang Sizar letah ngungkhui peh heh ahmang maw hmang ly ? Ma ching tua , ” tatah aa tah .
40022018	Canghrasala Zisu taco , aa rawhnah a chah lypaw khah hnih ka , “ Naaning cungmai raipha sahlo , zecawtamaw o na pa pachia he ceh ?
40022019	Ngungkhui tho rua tei naa hmangpaw tangka phaesai cawh pa hmuhsah tua o , ” tatah a tah he . Tangka cawh va tle he ka ,
40022020	aa hai leco , “ Aho a lingthlaw maw a cawng ? Taico aho a cakhai maw a cia ? ” tatah a hae he .
40022021	Aaning tah , “ Sizar , ” tatah aa palei . Mataico aa hai letah , “ Sizar a tei cawh Sizar pei la , Khazing tei cawh Khazing pei my lo , ” a tah he .
40022022	Ma bia cawh aa thui tihtah aa ning a ang thlang . Macawtaco piasai he ka , a seihly he .
40022023	Ma ningcai leco thokawnah ung be a tahpaw Sadusi sahlo cawh Zisu khatah a vong he ka , bia aa hae hri .
40022024	“ Cawngpahtu , Moses tei a ma chingpaw cawh cawngsawpaw cawh sawteisah lytah a thih caco , a unypaw takhei lahmeno cawh nupui tah chui kaw seh la , a thipaw caw takhei sawtei a sah pápaw a cang a ma tah .
40022025	A cang caco kaa hrong letah uny pasarih a ung he . A uthui caipaw tah nupui chui ka , a thi . Sawtei sah be ca ka , a nupui cawh a nyteipaw khah a ry si .
40022026	Ma thly hraco a pahningnah le a pathungnah taikhei a pasarihnah tai a cang he .
40022027	A hning cai taco , ma canuno zong cawh a thi hrah .
40022028	Macawtaco thokawnah letah ma no cawh aa pasarih hrong letah aho a nupui maw a cang a ? Aa zongmingtei tah ma canuno khah aa chui tlung , ” tatah aa tah .
40022029	Zisu taco , “ Naa rawh sua ngetei , Capathai a cang ly leh Khazing hmingtuakhynah naa hni lynah cawtah a cang .
40022030	Thokawnah leco a chuihae cawh ung khawh a be . Vaicung letei vaiming hratah aa cang tae a .
40022031	Canghrasala thihnah taitei thokawnah kong letah Khazing tei naaning kha a reipaw cawh ,
40022032	‘ Kama cawh Abraham Khazing , Isak Khazing le Jakob Khazing ka cang , ’ a tahpaw khah rei bang bei he ceh maw ? Ama cawh mehthi aa Khazing cang be , canghrasala mehring aa Khazing a cang hri , ” tatah a palei he .
40022033	Cawngsaw zawpui tah ma bia cawh aa thui tihtah a cawngpahnah khah aa ning a ang ngetei .
40022034	Zisu tah Sadusi sahlo cawh de ky tah a tua he tahpaw khah Farasi sahlo tah aa thui tihtah hmingkheh tah a pahmo he .
40022035	Aa hrong letei phungbia a thai ngeteipaw pakheh tah Zisu pase du takhei ma bia heh a hae .
40022036	“ Cawngpahtu , biapeh hrong lehei zehapaw maw a biapui cai ? ” tatah a tah .
40022037	Zisu taco , “ ‘ Abuipaw na Khazing khah na lungthing vytei , na hringnah vytei , na khuarawnah vytei khakhei do my lo , ’ tahpaw heh a cang .
40022038	Ma heh a sangkhehnah le alaicaipaw biapeh a cang .
40022039	Taico a sanghningnah cawh ma khahei a lo thlang , ‘ Nama na dopaw hratah na ingpaw khah do my lo , ’ tahpaw heh a cang .
40022040	Phungbia vytei le Khazing khuavang sahlo aa bia vytei cawh ma biapeh sanghning lehei a pakhung thlu he , ” tatah a palei .
40022041	Farasi sahlo cawh hmingkheh tah aa pahmo chung he takhei Zisu tah aaning sahlo cawh ,
40022042	“ Khri kong lehei zekhatamaw naa rawh ? Aho pathlah maw a cang ? ” tatah a hae he . Aaning sahlo taco , “ David a pathlah , ” tatah aa palei .
40022043	Zisu taco aa hai letah , “ Ma hratei a cang caco , David tah Thlawpaw Pathai tah Khri khah , ‘ Abuipaw , ’ tatah a ypaw khah zekhatamaw a cang a ? Zecawtamaw tatah David tah ,
40022044	‘ Abuipaw tah ka Buipaw cawh na carae sahlo khah na pherai letah ka chia hlai vytei he cawh ka cacang lang letah a ty my lo , a tah , ’ tatah a tah .
40022045	David tah Khri cawh , ‘ Abuipaw , ’ a tah tlung , zekhatamaw David pathlah cawh a cang thai a ? ” tatah a tah he .
40022046	Palehnah bia kaw kheh hmai a rei khypaw ung be ca he ka , ma ning ri taico ahotahmai bia hae ngang khawh bei he .
40023001	Mataico Zisu tah zawpuipaw le a hningzuitu sahlo aa hai leco ,
40023002	“ Phungbia cawngpahtu sahlo le Farasi sahlo cawh Moses a naw hnuinah a tlepaw a cang he .
40023003	Macawtaco aa bia nge la , aa ca chingpaw he hming maikaw khah tua my lo . Canghrasala aa tuapaw hratah tua khe lo , zecawtamaw tatah aa ca chingpaw he khah aaning tah zui bei he .
40023004	Hming a rih pawpui khah tongchai he ka , cawngsaw aa saitlang letah aa khing lai he , canghrasala aaning taco , ma hming sahlo hneihnang nápawtah aa kihdong hmai calia du bei he .
40023005	Hming aa tuapaw maikaw heh cawngsaw hmuh ruapaw tah aa tuapaw a cang . Capathai khungnah bawng a tongpaipaw he khah a kypui tah tua he ka , aa angki pasuapaw letei aa pathlepaw a cong cawh zetlua tamaw a pasua .
40023006	Kongchuanah letah a chawpaw hminghmaw khah du he ka , synagog letah achaw caipaw dyching letah a ty aa du .
40023007	Chodo tlang letah cizaw hmo tah bia a ching khah du he ka , cawngsaw tah , ‘ Cawngpahtu , ’ tatah y khah aa du hrah .
40023008	Canghrasala naaning sahlo cawh , ‘ Cawngpahtu , ’ tatah a ysah khe o , zecawtamaw tatah naaning cawh , Cawngpahtu pakheh suitei hnui he ceh ka , naaning vytei cawh uny na cang he ceh .
40023009	Taico aluicung lehei ahohmai , ‘ Apaw , ’ tatah va y khe o , zecawtamaw tatah naaning cawh Paw pakheh suitei hnui he ceh ka , Ama cawh vaicung letei a ungpaw khah a cang .
40023010	‘ Cawngpahtu , ’ tatah pakheh hmai a ysah khe o , zecawtamaw tatah cawngpahtu pakheh hnui he ceh ka , Ama cawh Khri khah a cang .
40023011	Naa hrong letei alaicaipaw cawh naa raihretu a cang tae a .
40023012	Taico ama le ama a pasangpaw cawh pany cang tae a ka , ama le ama a panypaw cawh pasang a cang tae a .
40023013	Phungbia cawngpahtu sahlo le Farasi sahlo , naaning cungmai raipha sahlo , naa cing a ping ! Cawngsaw hmekaw letah vaicung painah raang cawh naa kha . Naaning zong a nae bei he ceh , a nae dupaw sahlo zong a naesah hrah bei he ceh .
40023014	Phungbia cawngpahtu sahlo le Farasi sahlo , naaning cungmai raipha sahlo , naa cing a ping ! Lahme ing sahlo khah chu lai he ceh ka , ma hmuh ná he seh tatah thlaw a sypui tah naa chang . Macawtaco a sah pui tah dangtah na cang tae he ceh .
40023015	Phungbia cawngpahtu sahlo le Farasi sahlo , naaning cungmai raipha sahlo , naa cing a ping ! Cawngsaw pakheh naa behnah lang a paleh sá pawtah tlang le tui tah khua tlawng he ceh ka , a va paleh tih he tah naaning hratah hraihming sawcapaw sahlo tah a lehning tah naa tua he .
40023016	Mehco langchuitu sahlo , naa cing a ping ! ‘ Pakheh kheh tah behnah ing tah chia a sah caco , ma cawh zehmai pui be . Canghrasala pakheh kheh tah behnah ing sui tah chia a sah caco , ama cawh chia a sahpaw hrakhei a zui a , ’ naa tah .
40023017	Naaning mehco mehruh sahlo ! Zehapaw maw a lai vy ? Sui maw , sui a pathai sahpaw behnah ing maw ?
40023018	‘ Pakheh kheh tah dangnah siasang tah chia a sah caco , ma cawh zehmai pui be , canghrasala pakheh kheh tah a cung letei a ungpaw lahsong khei chia a sah caco , chia a sahpaw hrakhei a zui a , ’ tatah naa tah .
40023019	Naaning mehco sahlo ! Zehapaw maw a lai vy ? Lahsong maw , lahsong a pathaisahpaw dangnah siasang maw ?
40023020	Macawtaco dangnah siasang tah chia a sahpaw taco dangnah siasang le a cung letei hming a ungpaw maikaw khatah chia a sahpaw a cang .
40023021	Taico behnah ing tah chia a sahpaw taco behnah ing le a chung letei a ungpaw Khazing khakhei chia a sahpaw a cang .
40023022	Mataico , vaicung tei chia a sahpaw taco Khazing abui dyching le a cung letei a typaw Khazing khei chia a sahpaw a cang .
40023023	Phungbia cawngpahtu sahlo le Farasi sahlo , naaning cungmai raipha sahlo , naa cing a ping ! Ringthopaw hanghui , maho , esing sahlo taikhah chyhraw chykheh naa peh . Canghrasala phungbia letei a biapui caipaw dingnah , zawngenah le zingchuipaw cangnah sahlo lekhei dethlang tah naa ung . A hmetaw teipaw heh dethlang lytah a hning teipaw zong heh naa tua ruapaw a cang .
40023024	Naaning langchuitu mehco sahlo ! Sisaw dingpai sua le peh tatah tui cawh thlih he ceh ka , canghrasala sahisy cawh naa langpai .
40023025	Phungbia cawngpahtu sahlo le Farasi sahlo , naaning cungmai raipha sahlo , naa cing a ping ! Ny le pakang sahlo cawh alailang tah pathaisah he ceh ka , canghrasala a chunglang cawh dusawnah le ma zawng long rawhnah chitah a chih thlang .
40023026	Farasi mehco sahlo ! Ny le pakang cawh a chunglang pathaisah taw la , mataico alailang zong khah a pathai a .
40023027	Phungbia cawngpahtu sahlo le Farasi sahlo , naaning cungmai raipha sahlo , naa cing a ping ! Naaning cawh si araangpaw thupaw thlai , a cung lang tah a nge ngetei tlung katei , a chunglang cawh mehthi ru le a pialuipaw hming maikaw tah a chihpaw hratah na cang he ceh .
40023028	Ma hraco a cung lang co mehding ky lo he ceh ka , canghrasala a chunglang co ziatainah le chiahrunah khatah na chih he ceh .
40023029	Phungbia cawngpahtu sahlo le Farasi sahlo , naaning cungmai raipha sahlo , naa cing a ping ! Khazing khuavang sahlo aa cawtah thlailung bing he ceh ka , mehding sahlo aa thlai cawh naa pasang .
40023030	Mataico , ‘ Kaa mapaw sahlo aa chai lekhei za ung hrah peh seh la , Khazing khuavang sahlo aa thawnahpaw he letah aaning sahlo khaco a pahlawh bei peh , ’ tatah naa tah .
40023031	Macawtaco Khazing khuavang sahlo a za theh pawhe pathlah sahlo naa cangpaw khah naaning teitah na phy he ceh .
40023032	Macawtaco naa mapaw sahlo aa pathopaw suanah cawh patlungpatlia thlang ca o !
40023033	Naaning pari sahlo ! Naaning pari a pathlah sahlo ! Hraihming lang tlah khah zekhatamaw naa cahri thai a ?
40023034	Macawtaco Khazing khuavang sahlo le mehsing sahlo le cawngpahtu sahlo khah naaning kha ka va taw he . Aaning letei thaikhehpaw sahlo cawh theh a he ceh ka , khraws letah naa khaipai he a , ahringpaw sahlo cawh naa synagog sahlo letah saving rui tah chei he ceh ka , khua kheh khy khua khé tah naa cadai lai he ceh .
40023035	Ma hraco mehdingpaw Abel thisai taitah behnah ing le dangnah siasang kaa letei naa thawpaw Berekia a sawcapaw Zakaria thisai tai , aluicung letei lai sahpaw mehding aa thisai vytei cawtah sua phosah tah thaily a cangpaw na cang he ceh .
40023036	Biahmuisui ka ca ching he , ma sahlo vytei heh atochai saw aa cung lehei a tlung a .
40023037	Vy Jerusalem , Jerusalem , Khazing khuavang sahlo khah za theh he ceh ka , Khazing tah naaning khatah a tawpaw he a cawngsaw sahlo khah alung tah na va seh tei he . Aa puino tah a sawtei sahlo a mathlaw rai letah a bakhupaw he hratah , na cawngsaw sahlo cawh ui khazeh uilui maw pakhong du he neh ka , canghrasala du bei he ceh .
40023038	Mingtua hmai o , naa ing cawh a ching myca .
40023039	Ka ca ching he , ‘ Abuipaw ming tah a vongpaw cawh bonghnang song cang ky seh , ’ tatah naa tah hlai vytei cawh pa hmuh kaw khaw bei ceh , ” tatah a tah .
40024001	Zisu cawh behnah ing taitah piathlah ka , a khiakaly lai tihtah a hningzuitu sahlo tah behnah ingpui cawh hmuhsah ruapaw takhei Ama khatah a vong he .
40024002	Zisu taco , “ Ma hming vytei heh naa hmuh maw ? Biahmuisui ka ca ching he . Ma letei alung phaekheh hmai heh palehly lypaw ung a be , aa zongmingtei tah palehly thlu a cang tae he a , ” tatah a tah .
40024003	Zisu cawh Oliv tlaang letah a ty thlang ning takhei a hningzuitu sahlo cawh aaning teitah Ama khaco a vong he ka , “ Ma hming sahlo cawh zening tamaw a cang a ? Ma ching tua ! Na vong nápaw caichangnah paching pakhanah cawh zemaw a cang tae a ? ” tatah aa hae .
40024004	Zisu taco , “ Ahotahmai aa ca dungkhei ly nápaw he tah a raering my lo .
40024005	Zecawtamaw tatah ka ming tah cawngsaw hlupui va chua he ka , ‘ Kama heh Khri cawh ka cang , ’ tah a he ka , cawngsaw hlupui khah aa dungkhei he a .
40024006	Rae a dypaw he le rae thongpang khah naa thui a , canghrasala a pahly khe lo . Ma hming sahlo cawh a ung hrahringpaw a cang he , canghrasala a changnah cang balang be .
40024007	Raang kheh le raang kheh a dy a he ka , painah le painah a dy he a . Hming hlupui letah cakaang tlung ka , aling a hrui a .
40024008	Ma vytei heh canu ny ung risaw hrang a pathonah hratah a cang .
40024009	Mataico , naaning sahlo cawh hreh ruapaw tah male kih letah peh cang he ceh ka , thaw na cang he ceh , taico kama ka rawng tahei mingphing maikaw tah aa ca hua he a .
40024010	Ma cai leco ming hlupui cawh aa zingnah taitah a paleh a he ka , a luithe a he ka , pakheh le pakheh a hua he a ,
40024011	taico khuavang pakheipaw hlupui chuh a he ka , cawngsaw hlupui khah aa dungkhei he a .
40024012	Chahlynah a pungchy navai tah cawngsaw hlupui donah cawh a zochuh longmang a .
40024013	Canghrasala , a changnah tai cyky tah a dawpaw cawngsaw cawh pachah a cang a .
40024014	Taico , mingphing vytei khatah hnikhuitu cang ruapaw tah painah raang thawngchawbia cawh rei cang tae a ka , mataico caichangnah cawh a va chuh a .
40024015	Khazing khuavang Daniel tah a reipaw , ‘ Rorangnah a chua khuipaw pasih padawh chuipaw , ’ cawh hming pathai letah a daw thlangpaw khah naa hmuh tihtah a reitu tah a silang hnih he seh .
40024016	Judia raang letei a ungpaw cawngsaw sahlo cawh tlaang cung lang sai he seh .
40024017	A ing cung letei a ungpaw cawngsaw cawh hmingbo lá pawtah ing rai lang cung kheh seh .
40024018	Ly letei a ungpaw cawh a angkilai lá pawtah ing lang tlung hrah kheh seh .
40024019	Ma ningcai cawh sawtei a phopaw canu sahlo le nysai a tlepaw no sahlo aa caw taco zetlua tamaw ningping a chui a !
40024020	Naa sai nápaw cai heh thlasih le Sabat ning tah a cang ly nápawtah thlawchang my lo .
40024021	Zecawtamaw tatah Khazing tah khazaw a tua tho ning taitah ato ning tai lehei a ung bang lypaw ningping vaisangnah alaipaw pui tlung tae a ka , ma tluhpaw cawh ung bang khawh a be .
40024022	Ma cai cawh pachingsah lypaw takhei cang my seh la , a hringpaw pakheh hmai ung a bei he , canghrasala Khazing tei a thingpaw sahlo rawng takhei pachingsah a cang tae a .
40024023	Ma tih taco pakheh kheh tah , ‘ Mingtua , ma lehei Khri a ung , ’ a cang ly leh , ‘ ma lekhei a ung , ’ tatah a ca tah caco he zing khe lo .
40024024	Zemaw tahpaw co Khri pakheipaw sahlo le khuavang pakheipaw sahlo chuh a he ka , a cang khy caco Khazing thingpaw cawngsaw sahlo hmai dungkhei pawtah arungnawpaw paching pakhanah sahlo le ningang chuipaw hming sahlo khah aa tua a .
40024025	A cai a phah hlai tah ka ca ching pacia he .
40024026	Macawtaco pakheh kheh tah , ‘ Ma raangcaa lekhei a ung , ’ a ca tah caco he va sei khe lo , a cang ly leh ‘ Ing chung letah a ung , ’ a ca tah caco he va zing khe lo .
40024027	Zecawtamaw tatah lailaw cawh nichualang taitah nitlah lang tai a kypaw hratah Cawngsaw Sawcapaw a vongkawnah cawh a cang tae a .
40024028	Sarawh a ungnah hminghmaw leco langtaw pavaw cawh a pahmo tei he .
40024029	Ma ningcai sahlo letei ningping vaisangnah a cang khy cangkaw tei leh , ‘ Ning cawh muisah cang a ka , thlawpaw zong khai khawh a be . Esi sahlo cawh avai taitah tlah a he ka , avai letei hmingtuakhynah sahlo zong cahneh a cang he a . ’
40024030	Ma cai leco , Cawngsaw Sawcapaw a paching pakhanah cawh avai letah a paly a ka , aluicung letei mingphing vytei sahlo cawh a cah tae he a . Hmingtuakhynah le a rungnawpaw laisuinah khatah avai meding cung letah Cawngsaw Sawcapaw a vongpaw khah aa hmuh a .
40024031	Mataico , a vaiming sahlo khah hmoka a thangpui tah tung hmotah taw a he ka , aaning sahlo taco thingpaw sahlo khah alui ki pali taitah avai a changnah a rakheh taikhei a rahkheh a changnah tai aa pahmo he a .
40024032	Thuiku kung tai hei cawngpahnah bia heh a ngia my lo . Achawng ka chawng katei a hnaw pany a ka chuapaw naa hmuh tihtah nipui ning a ne myca tatah naa hni .
40024033	Ma hraco ma hming vytei a cang leimeipaw naa hmuh tihtah a vong kaw nápaw cai a ne myca , ingkaw hrang a va phah myca tahpaw khah hnih my lo .
40024034	Biahmuisui ka ca ching he , ma hming vytei heh a tlung hlai vytei cawh atochai cawngsaw sahlo heh thi thlu balang a bei he .
40024035	Alui le avai cawh a rawh a , canghrasala ka bia cawh a rawh by a be .
40024036	A ning le a cai cawh Paw tah cy ly co ahotahmai hnih bei he , vaicung leteipaw vaiming sahlo tahmai hnih bei he , Sawcapaw zong tah hnih hrah be .
40024037	Noah a chaining leteipaw hrakhei Cawngsaw Sawcapaw a vongnah cawh a cang tae a .
40024038	Zecawtamaw tatah tuipa-ia a tlung hlai tai khei Noah tuilawng chunglang a naenah tai lekhei cawngsaw cawh e he ka , ding he ka , a chui a hae he ka , a hnui he .
40024039	Taico tuipa-ia tlung katei , aaning vytei a seikhui thlu hlai tai lekhei co zehming maw a tlung a tahpaw zehmai hnih bei he . Cawngsaw Sawcapaw a vongnah ning leco ma hraco a cang a .
40024040	Ly letah a ungpaw cawngsaw pahning chung taikhei pakheh cawh lah cang ka , pakheh cawh seisai a cang a .
40024041	Canu pahning tah saangsuh leimei a he ka , pakheh cawh lah cang a ka , pakheh cawh seisai a cang tae a .
40024042	Macawtaco a raering my lo , zecawtamaw tatah zening tamaw naa Buipaw cawh a vong a takhah hnih bei he ceh kho .
40024043	Canghrasala , ma heh hnih my lo , ing hnuitu tah mehru cawh zai zetih cai letah maw a va chua a takhah hnih thah my seh la , achaw teitah vai a ka , a ing cawh hrawh sá a be .
40024044	Macawtaco a mai pacia tah ung my lo , zecawtamaw tatah Cawngsaw Sawcapaw cawh naa rawh lypaw cai lekhei a vong a .
40024045	Aho khah maw zing a chuipaw le a singpaw sae , a buipaw tah a ingchungkho sae sahlo khah a cai naning teitah batui peh rua pawtah rai a pehpaw cawh a cang ?
40024046	A buipaw a va tlung kaw tihtah a reipaw hratei a tuapaw a hmuhpaw sae cawh meh vaichaw a cang a .
40024047	Biahmuisui ka ca ching he , mapaw cawh a hnuichia vytei a mingkaitu takhei a tua a .
40024048	Canghrasala , ma saecapaw cawh mehchawly cang tah ama le ama khah , ‘ Ka buipaw cawh a ry cong thlang a , ’ tah seh la ,
40024049	a vesaw sae sahlo khah daiphong he seh la , zu a ruipaw sahlo khatah ding le e tah ung thlang seh la ,
40024050	ma saecapaw a buipaw cawh a rawh lypaw ning le pacang lypaw cai letah va tlung seh la ,
40024051	a buipaw tah a saecapaw cawh caiping caimang taichung a ka , caw le hawrianah hminghmaw , cungmai raipha sahlo ungnah lekhei a ungsah hrah a .
40025001	Ma cai leco vaicung painah raang cawh aa me-ing a tle he katei , nupui a chuipaw satlepaw va dai rua pawtah a seipaw he laisaw pathai pahraw khatah a lo a .
40025002	Aaning chung taico papangawpaw cawh a hruhpaw cang he ka , a tangpaw papangawpaw cawh a singpaw a cang he .
40025003	A hruhpaw papangawpaw taco aa me-ing cawh a tle thlang he ka , canghrasala metui cawh a cakai bei he .
40025004	Canghrasala a singpaw papangawpaw cawh me-ing a tle he ka , tuithei khei metui a cakai pai he .
40025005	Nupui chui satlepaw cawh va chuh haa ngetei ka , aa zongmingtei co aa mehku ka , a ihning thlu he .
40025006	Zaicing taco , ‘ Nupui chui satlepaw a va chuh myca khi ! Dai tei law ! ’ tatah a ysang he .
40025007	Mataico laisaw pathai pahraw cawh ka tho he ka , aa me-ing cawh aa vang .
40025008	Mehruh sahlo taco mehsing sahlo cawh , ‘ Na metui ma rai bang tua law , kaa metui a chang thah , ’ tatah aa tah he .
40025009	‘ Cang thai be , a ungpaw heh naaning kha , kaaning khaco a ma zaw a be . Metui a zuapaw khatah va sei la , naaning teitah va co hri thlang o , ’ tatah aa palei he .
40025010	Canghrasala metui caw pawtah aa va sei chung taco nupui chui satlepaw cawh a va chuh . A mai pacia thah tei a ungpaw laisaw pathai sahlo cawh ama khaco nupui chui kongchuanah lang cawh aa va sei . Taico ingkaw cawh aa kha .
40025011	A hning taco , ahringpaw sahlo cawh va chuh he ka , ‘ Abuipaw , abuipaw , ingkaw ma hong tua law , ’ tatah aa tah .
40025012	Canghrasala , ‘ Biahmuisui ka ca ching he , ca hnih bei neh , ’ tatah a palei he .
40025013	Macawtaco a raering my lo , zecawtamaw tatah ka vong kaw nápaw a ning le suimehlang a cai naa hni ly cawtah hei .
40025014	Taico , vaicung painah raang cawh a sae sahlo y he katei , a hnuicho a chiaso sipaw he khuatlong a thopaw cawngsawpaw khatah a lo vy hui .
40025015	Aaning leh tuakhynah aa hnuipaw naning khei pakhehpaw cawh ngung tangka thong pangaw , pakhehpaw cawh ngung tangka thonghning , pakhehpaw cawh ngung tangka thongkheh a peh he . Mataico khuatlongnah lang cawh a sei .
40025016	Ngung tangka thong pangaw a lawpaw cawngsawpaw cawh va sei palang ka , a ngung tangka cawh rai va hre naw ka , thong pangaw a miasah .
40025017	Ma hraco ngung tangka thonghning a lawpaw taco thonghning a miasah hrah .
40025018	Canghrasala , ngung tangka thongkheh a lawpaw cawngsawpaw cawh va sei ka , alui letah a kho va co ka , a buipaw a ngung tangka cawh a va no .
40025019	Khua sypui khy takhei ma sae sahlo aa buipaw cawh va tlung ka , aa ngung tangka cawh a mingpah he .
40025020	Ngung tangka thong pangaw a lawpaw taco , ahringpaw thong pangaw khah a va tle lai . ‘ Abuipaw , ngung tangka thong pangaw na pa chiasosipaw khah mingtua , thong pangaw ka miasah hi , ’ tatah a tah .
40025021	Abuipaw taco , ‘ Na tua thai caimang , mehchaw le zingchuipaw sae ! Nama cawh hming a cawng pawtei letah zingchuipaw na cangnah cawtah hming a hlupaw pui a mingkaitu tah ka ca tua a . A vong la , na buipaw a lunglawngnah heh a va hrong hrah , ’ tatah a palei .
40025022	Ngung tangka thonghning a lawpaw cawngsawpaw zong cawh a vong hrah . ‘ Abuipaw , ngung tangka thonghning na pa chiasosipaw khah mingtua , thonghning ka miasah hi , ’ tatah a tah .
40025023	A buipaw taco , ‘ Na tua thai caimang , mehchaw le zingchuipaw sae ! Nama cawh hming a chiapaw tei letah zingchuipaw na cang cawtah hming a hlupaw pui a mingkaitu tah ka ca tua a . A vong la , na buipaw a lunglawngnah heh a va hrong hrah , ’ tatah a palei .
40025024	Mataico ngung tangka thongkheh a lawpaw cawngsawpaw cawh a vong ka , ‘ Abuipaw , nama cawh mehcicia cang ceh ka , thleci na cing lynah hming letah hre lai ceh ka , na vapaw a cang lypaw saze khah na pahmo lai tahpaw ka hni .
40025025	Macawtaco ka thlawzawng ka , va sei neh ka , na tangka khah alui letah ka va no . Mingtua , ma heh na tei cawh a cang hi , ’ tatah a tah .
40025026	A buipaw taco , ‘ Nama mehchawly , sae thawthi ! Thleci ka va lynah hming letah ka hrepaw le ka vapaw a cang lypaw saze ka pahmo laipaw cawh na hni tah law ?
40025027	Ma hratei na hni thlang tlung pawtah ka tangka khah tangkachianah letah za chia la , ka va tlung tihtah a hrang kha a mia kha hmuh a bei neh maw ? ’
40025028	‘ Ma cawngsawpaw letei tangka heh law la , tangka thonghraw a hnuipaw cawngsawpaw khah pei o .
40025029	Zecawtamaw tatah a hnuipaw maikaw cawh peh chi vy cang a ka , a hlupui a hnui a . A hnui lypaw cawngsaw cawh a hnuitlakang pawtei hmai khah lah pah a cang a .
40025030	Taico ma chahnainah a hnui lypaw sae heh alailang muinah chunglang caw le hawrianah hminghmaw lang khah vathlang o , ’ tatah a tah he .
40025031	Cawngsaw Sawcapaw cawh a vaiming vytei khatah a rungnawnah khatah a vong tihtah a rungnawnah abui dyching letah a ty a .
40025032	Mingphing vytei cawh a hme letah a pahmo tae he ka , tuukingpaw tah mei le tuu a chaichy pawhe hratah cawngsaw khah pakheh le pakheh khah a pachai he a .
40025033	Tuu sahlo khah a cacang lang letah chiá he ka , mei sahlo khah a cavui lang letah a chia he a .
40025034	Mataico , Siangpahrang tah a cacang lang letei a ungpaw cawngsaw sahlo cawh , ‘ A vong tua o , naaning ka Paw tei bonghnang a songpaw sahlo , naa cy ruapaw a cangpaw vaicung painah raang , khazaw papining taitei naa cawtah pachiapaning ciapaw heh a lah tua o .
40025035	Zecawtamaw tatah ka ngaidi ka , e ruapaw naa pa peh , ka tuihrae ka , ding ruapaw naa pa peh , khuachai cang neh ka , naa ing letah naa pa tlungsah ,
40025036	chaichi a phahlah neh ka , chaichi naa pa tuapah , a sah neh ka , naa pa mingkai , thongtlah neh ka , pa vai he ceh ka , naa pa baw , ’ a tah he a .
40025037	Mataico , mehding sahlo taco , ‘ Abuipaw , zening tamaw na ngaidipaw ca hmuh peh ka , batui kaa ca peh bang , a cang ly leh na tuihrae ka , ding ruapaw kaa ca peh bang ?
40025038	Zening tamaw khuachai na cangpaw ca hmuh peh ka , kaa ing letah kaa ca tlungsah bang , a cang ly leh chaichi a phahlah ceh ka , chaichi kaa ca tua pah bang ?
40025039	Zening tamaw na sawpaw kaa ca hmuh bang , a cang ly leh thongtlah ceh ka , kaa ca vai bang ? ’ tatah aa chai a .
40025040	Siangpahrang taco , ‘ Biahmuisui ka ca ching he , ka uny sahlo letei a chia caipaw cung letah naa tuapaw khah kama letah naa tuapaw a cang , ’ tatah a palei he a .
40025041	Mataico a cavui lang teipaw sahlo khah , ‘ Naaning chiasahpaw sahlo , Setan le a vaiming sahlo cawtah pachia ciapaw chaizaw me chunglang khah seihly o .
40025042	Zecawtamaw tatah ka ngaidi ka , e ruapaw zehmai pa pei bang bei he ceh , ka tuihrae ka , ding ruapaw zehmai pa pei bang bei he ceh ,
40025043	khuachai cang neh ka , naa ing letah pa tlungsah bang bei he ceh , chaichi a phahlah neh ka , chaichi pa va so bang bei he ceh , ka saw hmotah thongtlah neh ka , pa vai tah pa baw bang bei he ceh , ’ a tah he a .
40025044	Aaning sahlo taco , ‘ Abuipaw zening tamaw na ngaidipaw ca hmuh peh ka , a cang ly leh na tuihraepaw khah ca hmuh peh ka , a cang ly leh khuachai cang ceh ka , a cang ly leh chaichi a phahlah ceh ka , a cang ly leh a sah ceh ka , a cang ly leh thongtlah ceh ka , ca baw lytah kaa ung ? ’ tatah aa tah a .
40025045	Ama taco , ‘ Biahmuisui ka ca ching he . Ma cawngsaw sahlo letei a chia caipaw cung letei naa tua lypaw cawh kama ka cung letah naa tua lypaw a cang , ’ tatah a palei he a .
40025046	Mataico aaning sahlo cawh chaizaw dangtahnah lang aa sei a . Canghrasala mehding sahlo cawh chaizaw hringnah lang aa sei a , ” tatah a tah .
40026001	Zisu cawh ma bia sahlo vytei heh a reithlu khy taitah a hningzuitu sahlo khah ,
40026002	“ Naa hni thlangpaw hratah Khungsai Panawnah heh ninghning a du ka , Cawngsaw Sawcapaw cawh khraws letah khaipai rua pawtah male kih letah peh a cang tae a , ” tatah a tah he .
40026003	Mataico , tlangbui macang sahlo le macang sahlo cawh tlangbui alaicaipaw a ming Kaiafa a cangpaw a ing lekhei a pahmo he ka ,
40026004	Zisu cawh aparuh teitah tlé tah thaw ruapaw takhei khua aa khang .
40026005	“ Canghrasala Khungsaipanaw chung leco cang kheh seh , cawngsaw hrong letah hnahnawhnah maw chuh sua le , ” tatah aa tah .
40026006	Zisu cawh Bethani khuapaw Simon mehthinghmui ing letei a ung chung takhei ,
40026007	canu pakheh a vong ka , lungrang tuithei khei sathy ringthopaw , a mai a ru ngeteipaw khah va tle lai ka , Zisu cawh cabuai letah a ty thlangning takhei a lu taico a za bia .
40026008	A hningzuitu sahlo tah ma cawh aa hmuh tihtah aa thingae ka , “ Zecawtamaw ma tluh amai a rupaw sathy heh a patlawh a papang ?
40026009	Ma ringthopaw heh a mai sangpui tah zua tah tangka cawh mehsisah peh khypaw pui a cang caw , ” tatah aa tah .
40026010	Zisu tah ma cawh hnih ka , “ Zecawtamaw ma cawngsawno heh hna naa hnawh ? Ka cung letah a tuapaw heh hmingchaw a cang hi .
40026011	Mehsisah cawh naaning khatah a ung paria thlang he , canghrasala kama cawh ung paria bei neh .
40026012	Ma ringthopaw heh ka pung letah a pa bia tih tahei phung ka cang nápaw cawtah a pachia a paningpaw a cang .
40026013	Biahmuisui ka ca ching he , khazaw letah thawngchawbia aa reinah maikaw letah ma cawngsawno tei a tuapaw heh ama monghly lynah tah rei a cang tae hrá a , ” tatah a tah he .
40026014	Mataico , a hningzuitu hluihning letei pakheh a cangpaw Judas Iskariot aa tahpaw cawh tlangbui macang sahlo khatah va sei ka ,
40026015	“ Zisu cawh naa kih letah ca pei my he neh seh la , zemaw naa pa pae a ? ” tatah a va hae he . Ngung tangka songthung khah rei he ka , aa peh .
40026016	Ma khy taikhei Judas cawh aaning khatah Zisu a peh khy nápaw he cai chaw khah a bo thlang .
40026017	Raangri phi lypaw Very Panawnah ning hmetawpaw lekhei a hningzuitu sahlo cawh Zisu khatah a vong he ka , “ Zeletamaw Khungsai Panawnah zairia enah cawh na cawtah pachia he peh seh la , na du ? ” tatah aa hae .
40026018	Zisu taco , “ Khuapui chung letei cawngsawpaw pakheh khatah va sei la , ‘ Cawngpahtu tah ka ning le ka cai a ne myca . Ka hningzuitu sahlo khahei na ing letah Khungsai Panawnah heh ka tua theh be , a tah , ’ tatah va ching my lo , ” tatah a tah he .
40026019	Macawtaco Zisu tei a chingpaw he hrakhei a hningzuitu sahlo cawh va sei he ka , Khungsai Panawnah zairia cawh aa pachia .
40026020	Zailang leco Zisu cawh a hningzuitu pahrawhluihning khaco cabuai letah a ty thlang hrah .
40026021	Taico , very aa e chung taco , “ Biahmuisui ka ca ching he , naaning taihei pakheh tah naa pa lui a , ” tatah a tah he .
40026022	Ma bia cawh aa thui tihtah aa ngechia ngetei ka , pakheh khy pakheh tah , “ Abuipaw , kama cang hrahring bei neh , cang maw ? ” tatah aa tah .
40026023	Zisu taco , “ Kama khatei bakang letah a pohruipaw cawngsawpaw tahei a pa lui a .
40026024	Cawngsaw Sawcapaw cawh Capathai tah a kong a ciapaw hratah a cung letah a tlung a . Canghrasala Cawngsaw Sawcapaw a luipaw cawngsaw cawh a cing a ping ! Za pi lytah ung seh la , a cawtah a chah vy hripaw , ” tatah a palei he .
40026025	Mataico , Ama a luipaw cawngsawpaw Judas taco , “ Cawngpahtu , kama cang hrahring bei neh , cang maw ? ” tatah a tah . Zisu taco , “ Aw , nama na cang , ” tatah a chai .
40026026	Aa e chung taco Zisu tah very cawh law ka , lawngbia hlai ka , kychy ka , a hningzuitu sahlo cawh pei he ka , “ Law la , e my lo , ma heh ka pungsaw a cang , ” a tah he .
40026027	Mataico ny cawh law ka , lawngbia a hlai khy taikhei a hlai he . “ Naa zongmingtei khei ma ny taihei ding tua hmai o .
40026028	Ma heh ming hlupui sua ngethai nápaw cawtah a laipaw ka thisai , biahrai thapaw cawh a cang .
40026029	Ka ca ching he , atoning taihei ka Paw a painah raang letah naaning khatah a thapaw ka ding ning tai ma misur hang heh ding khaw bei neh , ” a tah he .
40026030	Reithainah hlaw sungkheh aa sah khy taitah Oliv tlaang lang cawh aa ke .
40026031	Taico Zisu tah aaning sahlo cawh , “ Ato zai lalei lehei na pa paisai thlu he ceh , zecawtamaw tatah ma hrahei Capathai letah , ‘ Tuukingtu khah chei a neh ka , tuu vytei cawh a paipatlaw thlu he a . ’ tatah cia a cang .
40026032	Canghrasala ka tho kaw khy taitah naaning naa hmelang tah Galili raang lang ka seihlang a , ” tatah a ching he .
40026033	Canghrasala Piter taco , “ Nama na kong lehei aa zongmingtei tah a ca paisai thlu hmai he tah kama cawh ca seisai by bei neh , ” tatah a palei .
40026034	Zisu tah , “ Biahmuisui ka ca ching , ato zai lalei lehei aa a khawng hlai tah uithung tai na pa paphahsai a , ” tatah a chai .
40026035	Canghrasala Piter taco , “ Nama khatah thih hrápaw a cang zong tah ca paphah sai by a bei neh , ” tatah zawpui thui tah a tah . Taico ahringpaw a hningzuitu vytei zong tah ma hraco aa tah hrah .
40026036	Mataico , Zisu cawh a hningzuitu sahlo khatah Gethsemani aa tahpaw hminghmaw lang khah va sei he ka , aa hai letah , “ Va sei vy neh ka , thlaw ka chang chung cawh ma lehei a ty thlang my lo , ” tatah a tah he .
40026037	Piter le Zebedi a sawcapaw pahning khah Ama khatah a chui he ka , lung reithui le vaisang y tah a ung .
40026038	Taico aa hai letah , “ Ka hringnah heh thih khui khypaw ngechianah khatah a chih . Ma lehei kama khatah ung thlang la , a raering my lo , ” a tah he .
40026039	Mataico a cawngpe va sei ka , alui letah a bawh ka , “ Ka Paw a cang khy pawtei a cang caco , ma tai-ingnah ny heh pa lah pah hly thlang . Canghrasala kama ka dunah hratah cang lytah nama na dunah hratah cang ky seh , ” tatah thlaw a chang .
40026040	Mataico , a hningzuitu sahlo khaco a vong ka , aa ihning thlangpaw khah a hmuh . “ Suimehlang pakheh hmai kama khatah a raering teitah ung khy bei he ceh maw ? ” tatah Piter khah a hae .
40026041	“ Tuhsonah chunglang naa tlah ly nápawtah a raering la , thlawchang my lo . Thlawpaw taco a du thlang , canghrasala pungsaw tah ceh be , ” a tah he .
40026042	A uihningnah va sei kaw ka , “ Ka Paw , ma tai-ingnah ny heh ka ding ly nápawtah lahly a cang khy ly pawtei a cang caco , na dunahpaw hratah cang ky seh , ” tatah thlaw cawh a va chang .
40026043	A va kaw kaw tihtah aa ihning thlangpaw khah a hmuh , zecawtamaw tatah aa meh ku tu ka , ceh bei he .
40026044	Macawtaco seisai he ka , va sei vy ka , thlaw a chang teipaw hraco a uithungnah a va chang vy .
40026045	Mataico , a hningzuitu sahlo khaco a vong kaw ka , aa hai letah , “ Ato tingtai heh maw a ih he ceh ka , na hia thlang he ceh ? Mingtua o , Cawngsaw Sawcapaw cawh mehsua sahlo kih letah hlai nápaw cai a ne myca hi .
40026046	Tho la sei he peh ! A pa ruiphiapaw sahlo a va chuh myca he khi ! ” a tah he .
40026047	Bia a rei leimei chung taco ahningzuitu hluihning letei pakheh a cangpaw Judas a va chuh . Ama khatah tlangbui macang le macang sahlo tei aa tawpaw he tungby le zyzi a tlepaw cawngsaw rungpui a va chui he .
40026048	A luitupaw taco aaning cawh , “ Ka hnangpaw khah Ama cawh a cang a , tle my lo , ” tatah paching pakhanah a peh pacia thah he .
40026049	Zisu khaco a vaw palang ka , Judas tah , “ Cawngpahtu , ” tatah y ka , a hnang .
40026050	Zisu taco , “ Ka dua , na vonghno changpaw cawh tua thlang , ” tatah a palei . Mataico cawngsaw sahlo cawh va cakang he ka , Zisu cawh aa tle .
40026051	Zisu khatah ma letei a ungpaw pakhehpaw taco a zyzi cawh pazah ka , a phe ka , tlangbui alaicaipaw a saecapaw a naw khah tuh ka , a pathai thlah .
40026052	Zisu taco , “ Na zyzi khah a kong lang tei kaw , zecawtamaw tatah zyzi a lahpaw vytei cawh zyzi tah aa thih a .
40026053	Ka Paw y neh seh la , sungkheh tah a vaiming raekeh phuhraw hluihning a za pa thlawpah khy thlang he tahpaw hnih bei ceh maw ?
40026054	Canghrasala , ma hraco cang tua my seh la , zekhatamaw ma hrahei a cang a tatei aa reipaw Capathai bia cawh a tling khy thai a ? ” tatah a tah .
40026055	Ma cai leco Zisu tah ming zawpui hai leco , “ Rae a thopaw sahlo hotu ka cangnah caw tamaw tle rua pawtah zyzi le thingtai tah naa pa seihno ? Ning tating tah behnah ingdung chung letah a ty neh ka , ka cawngpah he , pa tle tlung bei he ceh .
40026056	Canghrasala , Khazing khuavang sahlo ciasipaw a tling nápaw cawtah ma hming sahlo heh a va ungpaw a cang hi , ” tatah a tah he . Mataico a hningzuitu vytei taco hningchai he ka , aa saisai thlu .
40026057	Zisu a tlepaw cawngsaw sahlo takhei , phungbia cawngpahtu sahlo le macang sahlo a pahmonah pawhe tlangbui alaicaipaw Kaiafa a ungnah lang khah aa seikhui .
40026058	Canghrasala Piter tah langhlaw pui khei tlangbui alaicaipaw a ingdung taikhah a zuilai . Zekhatamaw hming a chuacang a , tahpaw hni du takhei a chunglang a nae thlah ka , raevai sahlo khakhei a va ty .
40026059	Tlangbui macang sahlo le Sanhedrin khongsil vytei taco Zisu thaw khy nápawtah khei bia hnihtu pakheipaw sahlo khah aa hui he .
40026060	Canghrasala zehmai hmuh bei he . Hnikhuitu pakheipaw hlupui aa va chua thlang naná teitah zehmai hmuh hlui bei he . Ahning cai letah cawngsaw pahning a hmelang va chuh he ka ,
40026061	“ Ma cawngsawpaw tahei , ‘ Ma Khazing behnah ing heh chehthlah a neh ka , ningthung tah ka sah khy kaw thlu a , ’ a tah , ” tatah aa tah .
40026062	Mataico , tlangbui alaicaipaw cawh a ka daw ka Zisu cawh , “ Aa bia heh palei bei he ceh maw ? Ma cawngsaw sahlo tei sua aa ca pupaw heh zemaw a cang ? ” tatah a tah .
40026063	Canghrasala Zisu cawh de teitah a ung thlang . Tlangbui alaicaipaw taco , “ Khazing hring ming tah ka ca hae . Khazing Sawcapaw Khri cawh na cang maw , ma ching tua , ” tatah a tah .
40026064	Zisu taco , “ Aw , na reipaw hraco a cang . Canghrasala naa zongmingtei hai letah ka rei , hmelang leco Cawngsaw Sawcapaw heh Cungnungcai Khazing cacang lang letah a typaw le avai meding cung letah a vongpaw khah naa hmuh a , ” tatah a palei .
40026065	Mataico , tlangbui alaicaipaw cawh a chaichi khah hriachy ka , “ Khazing pui a reipachia myca he ! Hnikhuitu hringpaw kaa hia khawh chang maw ? Khazing a reipachianah cawh ato khah naa thui thlang myca kho .
40026066	Zekhatamaw naa rawh ? ” tatah a tah . “ Ama cawh thih tlang a tlahpaw a cang , ” tatah aa chai .
40026067	Mataico , aa ci tah a hme letah chawh he ka , aa kia tah aa cabai . Ahringpaw sahlo takhei cabai he ka ,
40026068	“ Khri , ma ching tua , ahomaw a ca cabai ? ” tatah aa tah .
40026069	Piter cawh ingdung chung lekhei a ty thlang ka , saecanu pakheh cawh Ama lang khah a vong . Canuno taco , “ Nama zong heh Galili Zisu khatei a ung teipaw na cang hrah , ” tatah a tah .
40026070	Canghrasala aa zongmingtei hme leco a paphah , “ Zemaw na rei tahpaw hnih bei neh , ” tatah a tah .
40026071	Mataico , hawkaw lai lang piathlah ka , ma leco ahringpaw canuno takhei hmuh ka , ma leteipaw cawngsaw sahlo hai leco , “ Ma cawngsawpaw heh Nazaret Zisu khatah a ung teipaw a cang , ” tatah a tah .
40026072	“ Ma cawngsawpaw cawh hnih bei neh ! ” tatah chia a sá tah a paphah .
40026073	Ma khy taico , a cawngpe lekhei a kae letei a dawpaw cawngsaw sahlo cawh Piter khaco va sei he ka , “ Nama heh aa hrong leteipaw na cang hrahring , zemaw tahpaw co na reikaw tah a bi thlang , ” tatah aa tah .
40026074	Mataico Piter tah , “ Ma paw cawh hnih hrahring bei neh ! ” tatah chia a sah ka , bia a kaang . Ma cangkaw leco , aa cawh a khawng .
40026075	Taico Piter cawh Zisu tei a hai letei bia a reipaw , “ Aa a khawng hlai tah uithung na pa paphahsai a , ” a tahpaw bia khah a ka thui kaw . Taico alailang piahly ka , o tlili tah a cah .
40027001	Mataico mongdi taco tlangbui macang vytei le macang sahlo cawh a tong he ka , Zisu thaw pawtah bia aa pathluh .
40027002	Zisu cawh tongchai he ka , rang uhbui Pilat khatah aa hlai .
40027003	Ma hratei Zisu aa tuapaw khah a luitupaw Judas takhei a hmuh tihtah a ngepachih caimang tei ka , ngung tangka songthung khah law ka , tlangbui macang sahlo le macang sahlo cawh a pakaw kaw he .
40027004	“ Suanah a hnui lypaw cawngsaw ka luinah cawtah hei ka sua tu thlang , ” tatah a tah . “ Kaa cawtah zemaw a pui ? Ma cawh nama na rai a cang , ” tatah aa palei .
40027005	Macawtaco , Judas tah ngung tangka cawh behnah ing leco vathlang si ka , a sei . Mataico seihly ka , ama teitah thingrui tah a pathleseh .
40027006	Tlangbui macang sahlo taco ngung tangka cawh law he ka , “ Ma heh tangkabawng letah sang ruapaw taco a phung cang be , lenong mai tah pehpaw tangka cang tlung ka , ” tatah aa tah .
40027007	Macawtaco , ma tangka cawh raang hringpaw cawngsaw sahlo phung nápawtah bei a tuatupaw alyraang cawhnah tah hmang pawtah bia aa chaw .
40027008	Ma rawng taco ma lyraang cawh atoning tai thisai lyraang tatah aa ynahpaw a cang .
40027009	Mataico Khazing khuavang Jeremai tah a reipaw , “ Israel cawngsaw sahlo tah ama amai aa thliapaw ngung tangka songthung khah law he ka ,
40027010	Abuipaw tah naw a pa pehpaw hratah bei tuatupaw alyraang cawhnah lekhei aa hmang , ” tahpaw tlingnah khah a cang .
40027011	Zisu cawh raang uhbui Pilat hme letah a daw thlangning taco , raang uhbui tah , “ Juda cawngsaw aa siangpahrang cawh na cang maw ? ” tatah a hae . “ A cang , na reipaw hraco a cang , ” tatah Zisu taco a palei .
40027012	Tlangbui macang sahlo le macang sahlo tah sua aa pu tihtah zehmai chai bei he .
40027013	Mataico Pilat taco a hai letah , “ Sua aa ca punah bia aa reipaw cawh thui bei ceh maw ? ” tatah a hae .
40027014	Canghrasala Zisu tah kawkheh hmai a palei lypaw khah raang uhbui cawh a ning a ang ngetei .
40027015	Khungsai Panawnah lehei mingzawpui tei chuasah aa dupaw thongtlah pakheh cawh raang uhbui tah a thlawpah tei he .
40027016	Ma cai leco Baraba aa tahpaw chahlynah lang tei a ming a thang ngeteipaw thongtlahpaw pakheh a ung .
40027017	Macawtaco mingzawpui a pahmoning he takhei Pilat tah , “ Baraba le Khri aa tahpaw Zisu lehei aho heh maw ma thlawpah seh tah naa du ? ” tatah a hae he .
40027018	Hnachuanah rawng tah tlangbui macang sahlo taco Zisu cawh ama khatah aa va chuakhui tahpaw khah a hni thlang .
40027019	Pilat cawh biacenah dyching letah a ty thlangning takhei , a nupuino tah , “ Ma suanah a hnui lypaw cawngsawpaw khah zekhatahmai tua kheh lo . Zecawtamaw tatah ato zamong ka mang letah ama a rawng tah ka taithui ngetei , ” tatah bia a caw si .
40027020	Canghrasala tlangbui macang sahlo le macang sahlo takhei zawpuipaw khah Baraba khah thlaw la , Zisu khah theh law naa tah a , tatah aa pasy he .
40027021	Raang uhbui taco , “ Ma tlaw pahning lehei aho heh maw thlaw seh tah naa pa du ? ” tatah a hae he . “ Baraba , ” tatah aa chai .
40027022	Pilat taco , “ Khri aa tahpaw Zisu cawh zekhatamaw ka tua a ? ” tatah a hae he . “ Khraws letah khaipai ! ” tatah aa zongmingtei co aa chai .
40027023	Pilat taco , “ Zerawng tamaw ? Ze hmingsua maw a tua ? ” tatah a hae he . Canghrasala , “ Khraws letah khaipai thlang ky , ” tatah a thang vy tah a y tima he .
40027024	Pilat taco cang thai khaw be , hnahnawhnah laky a chuh sua a takhah a hmuh tihtah tui khah law ka , zawpui hme leco a kih cawh a si . “ Kama cawh ma cawngsawpaw a thisai lehei suanah hnui bei neh . Ma heh naaning naa tuapaw naa muaphonah a cang , ” tatah a tah he .
40027025	Cawngsaw vytei taco , “ A thisai taco kaaning kaa cung le kaa saw kaa ny cung letah ma zui thlang ky seh ! ” tatah aa chai .
40027026	Mataico Pilat tah Baraba khah a thlawpah he . Canghrasala Zisu cawh cheisah he ka , khraws letah khaipai pawtah aa kih leco a hlai he .
40027027	Mataico , raang uhbui a raekeh sahlo taco Zisu cawh raang uhbui ing lang seikhui he ka , ma letei raekeh sahlo takhei a pahmoso he .
40027028	A chaichi khah pahlu pah he ka , angki a pasuapaw a saidungpaw a hreisah he .
40027029	Mataico , abui lukhu cawtah ahling tah phiapaw lukhu a khusah he . A cacang lang kih lekhei basung a tlesah he ka , a hme letah aa khuh panai he ka , pasipasa he ka , “ Juda cawngsaw aa Siangpahrang cawh khua sy hring ky seh , ” tatah aa tah .
40027030	Aa ci tah chawh he ka , sungbasih khah law he ka , a lu letah ato le ato tah aa tuh .
40027031	Aa pasipasa khy taitah pai a pasuapaw a saidungpaw cawh pahluhly pah he ka , Ama a chaichi khah a hreisah kaw he . Taico khraws letah khaipai pawtah aa seikhui .
40027032	Aa seipai khei langpui letah Sairin khuapaw Simon aa tahpaw cawngsawpaw a tong he ka , khraws khah hringhrang tah aa puhsah .
40027033	Galgotha , ( A silang cawh , “ Luru hming , ” tahnah a cang , ) aa tahpaw hminghmaw aa va phah .
40027034	Ma leco Zisu cawh si kha pahlawhpaw misur zu khah ding ruapaw tah aa peh , canghrasala pateh ka , ding du be .
40027035	Aa khaipai khy taikhei a chaichi cawh basung phe he ka , a chaichy he .
40027036	Taico a ty he ka , ma taco aa cong thlang .
40027037	A lu cung letah sua a phosahnah ca aa ciapaw cawh , “ MA HEH ZISU , JUDA CAWNGSAW SAHLO AA SIANGPAHRANG A CANG , ” tah heh a cang .
40027038	Ama khaco damia pahning a cacang lang letah pakheh , a cavui lang letah pakheh aa khaipai hrah he .
40027039	A seithipaw sahlo takhei aa lu cathingso he ka , naisui hmo khei ,
40027040	“ Behnah ing chehthlah tei ningthung letah a sah kaw thlu khypaw , nama le nama a pachah tua ! Khazing Sawcapaw na cang caco , khraws taikhei za cung thlah tua ca ! ” tatah aa tah .
40027041	Ma hraco tlangbui macang sahlo le phungbia cawngpahtu sahlo le macang sahlo takhei pasipasa hrah he ka ,
40027042	“ Cawngsaw ahringpaw cawh pachah he ka , canghrasala ama le ama cawh a pachah khy be ! Israel Siangpahrang a cang caw ! Kaa zing khy nápawtah khraws taikhei cungthlah tua !
40027043	Ama cawh Khazing a zingpaw pui a cang caw ! Khazing tah a du caco atoheh pachah tua seh ! Zecawtamaw tatah , ‘ Khazing Sawcapaw ka cang , ’ tatah a tah kha ! ” tatah aa tah .
40027044	Ma hraco Ama khatei aa khaipaipaw he damia sahlo zong taco naisuinah bia a hlupui khei aa tah hrah .
40027045	Ningching taitah zailang suimehlang pathung tai raang pungpaluh letah muinah a tlung .
40027046	Zailang suimehlang pathung hrawnghrang leco Zisu cawh , “ Eloi , Eloi , lama sabathani ? ” tatah a thangpui tah a y . A silang cawh , “ Ka Khazing , ka Khazing , zemaw na pa seisai ? ” tahnah a cang .
40027047	Ma letei a daw thlangpaw mehthaikheh tah ma cawh aa thui tihtah , “ Elija a y leimei ! ” tatah aa tah .
40027048	Ma cangkaw leco , aa hrong letei pakhehpaw cawh va sai ka , span khah a va lah . Ma cawh misur zu a thobahlapaw letah nong ka , rahtlong letah patai ka , Zisu cawh ding pawtah a hlai .
40027049	A tangpaw sahlo taco , “ Ama teitah ung cong tua seh . Ama lahthlá pawtah Elija cawh a vong maw vong ly , ming tua he peh , ” tatah aa tah .
40027050	Taico Zisu cawh a thangpui tah ysang vy hui ka , a hu a ceh chung .
40027051	Ma sungkheh kaa leco behnah ing letei pai aa pazypaw cawh a cung taitah a rai tai pehning tah a pakaichy . Aling a hrui ka , alung puino sahlo a kuichy he .
40027052	Athlai sahlo a hong he ka , mehpathai a thipaw a hlupui cawh hringnah letah patho kaw a cang he .
40027053	Athlai taico ka pia he ka , Zisu a tho kaw khy taitah Jerusalem khuapui pathai lang va sei he ka , cawngsaw hlupui khakhei a va paly he .
40027054	Raekeh zakheh buipaw le Ama khatei a ungpaw Zisu a congpaw sahlo tah aling a hruipaw le hming a chuacangnah vytei khah aa hmuh tihtah aa thlawzawng ka , “ Ma cawngsawpaw heh Khazing Sawcapaw a cang hrahring thlang , ” tatah aa tah .
40027055	Ma letei a ungpaw canu a hlupui taco langpa tah aa cai thlang . Aaning sahlo cawh a byhia tuapah ruapaw tei Galili taitah a va zuipaw sahlo khah a cang he .
40027056	Aa hrong leco Mari Makdalin , Jeims le Josef aa no Mari le Zebedi a sawcapaw leh le aa no tahpaw a ung he .
40027057	Mataico , zailang rangsang lekhei Arimathea khuapaw Josef aa tahpaw mehrungpaw , Zisu a hning a zui hrahpaw khah a vong .
40027058	Pilat khaco a vaw ka , Zisu rawh khah va hae ka , Pilat taco raekeh sahlo khah Zisu rawh cawh pei law tatah a tah he .
40027059	Josef taco Zisu rawh cawh law ka , paithladih anaipaw a pathaipaw khei pahlong ka ,
40027060	ama tei alung kho a ruipaw athlai thapaw lekhei a i sah . Thlaikaw leco alung alaipaw pui khah kha si ka , a seisai .
40027061	Mari Makdalin le ahringpaw Mari sahlo cawh athlai hmelang khei a ty thlang he .
40027062	Ring ning a ningthlamongpaw leco tlangbui macang sahlo le Farasi sahlo cawh Pilat khatah a vaw he .
40027063	“ Abuipaw , ma dungkhei a hmangpaw takhei a hring thlangning tah , ‘ Ningthung khy tah ka tho kaw a , ’ a tahpaw kaa thui .
40027064	Macawtaco , ningthung tai cawh thlai khah achaw teitah vai law , tatah ta la , a cha a . Ma hratei a cang ly caco a hningzuitu sahlo a vong he ka , a rawh khah ru he ka , cawngsaw sahlo khah Zisu cawh thihnah taitah a tho kaw thah tatah aa tah sua he a . A changnah letei dungkheinah heh a hmetaw teipaw navy tah a paru vy sua a , ” tatah aa tah .
40027065	Pilat taco , “ Avaipaw phu khaco va sei o . Thlai cawh naa tuakhynah chung tah a bing khy nápawtah va tua o , ” tatah a tah he .
40027066	Macawtaco va sei he ka , thlai a bing khy nápawtah alung cung leco a ngianah cawh tua he ka , avaitu sahlo cawh aa chia he .
40028001	Sabat ning khy taitah zaa kheh letei ning hmetaw caipaw mong khua dui lekhei Mari Makdalin le ahringpaw Mari cawh thlai vai ruapaw takhei a sei he .
40028002	Aling a rupui tah a hrui ka , Abuipaw a vaiming cawh avai taitah a za cung . Taico thlai lang cawh a vaw ka , alung cawh hneihly ka , a cung leco a ty thlang .
40028003	A hmuisang cawh lailaw lo ka , a chaichi cawh huihaw hratah a raang .
40028004	Raevai sahlo cawh aa thlawzawng tu thah ka , a cathing he ka , mehthi hratah aa cang thlu he .
40028005	Vaiming taco canu sahlo cawh , “ Naa thlawzawng kheh seh , khraws letei aa khaipaipaw Zisu khah naa hui tahpaw ka hni .
40028006	Ama cawh ma lehei ung khawh be , a ca chingsipaw he hrakhei a tho kaw thah . A vong la , aa i sahnahpaw heh va ming hmai o .
40028007	Mataico rairang tah sei la , a hningzuitu sahlo khah va ching o , ‘ Thihnah taitah tho kaw thah ka , naa hmelang khei Galili raang lang a sei thah . Ma leco naa va hmuh a . ’ Atoheh ka ca ching thah he hi , ” tatah a tah he .
40028008	Macawtaco canu sahlo cawh thlai taico a piathlah pahraw he . Ci hmotah le thawchah ngetei hmotah a hningzuitu sahlo ching rua pawtah khei a sai he .
40028009	Sungkheh kheh tah Zisu taco a tong he ka , “ A dang pawtah , ” a tah he . Ama khaco a vong he ka , a phe cawh tle he ka , Ama cawh aa beh .
40028010	Mataico Zisu tah aa hai leco , “ Naa thlawzawng kheh seh . Va sei la , ka uny sahlo khah Galili raang lang za sei he seh tatah va ching o . Ma leco aa pa hmuh a , ” a tah he .
40028011	Canu sahlo aa seilai leimei chung taco athlai raevai thaikhehpaw sahlo cawh khuapui chunglang va sei he ka , tlangbui macang sahlo khah hming a chuacangnah vytei khah thong aa va thuisah he .
40028012	Tlangbui macang sahlo cawh macang sahlo khatah a tongsia tih he tah khuakhangnah sangkheh aa hnui . Raekeh sahlo khah tangka hlupui pei he ka ,
40028013	“ ‘ A hningzuitu sahlo tah zai tah a vong he ka , kaa ihning kaa letah a rawh cawh law he ka aa seikhui , ’ tah my lo .
40028014	Ma thong thuisahnah heh raang uhbui tah a thui caco , kaaning tah a chah ná tah tua a he peh ka , naaning cawh zehmai hanah ing bei ceh kaa ta he a , ” aa tah .
40028015	Macawtaco , raekeh sahlo taco tangka cawh law he ka , aa chingpaw he hrakhei aa tua . Taico ma bia heh atoning tai heh Juda cawngsaw sahlo hrong letah aa kaipaza .
40028016	Mataico , a hningzuitu hluikheh sahlo cawh Zisu tah na sei he ceh tatah a chingsipaw he tlanglang sei rua pawtah khei Galili raang lang cawh a sei he .
40028017	Zisu cawh aa hmuh tihtah aa beh . Canghrasala thaikhehpaw cawh aa lung a langlo .
40028018	Mataico Zisu cawh aaning khaco a vong ka , aa hai letah , “ Alui le vaicung letei nawhnuinah vytei cawh peh ka cang thah myca .
40028019	Macawtaco va sei la , mingphing vytei khah ka hningzuitu tah va tua my lo . Paw le Sawcapaw le Thlawpaw Pathai ming tah baptisma a va cang sá la ,
40028020	bia ka ca pehpaw he maikaw aa zui nápawtah va cawngpah my lo . Taico caichangnah tai naaning khatah ka ung paria thlang hi , ” tatah a tah he .
41001001	Khazing Sawcapaw Zisu Khri a kong thawngchawbia ahrangthonah cawh ma heh a cang .
41001002	Khazing khuavang Isaiah cabu letei ciapaw cawh , “ Ka tlang ypaw cawh na hmelang ka taw a , taico Ama taco na langpui a parai a .
41001003	Raangcaa letei a y leimeipaw o taco , ‘ Abuipaw cawtah langpui cawh parai la , a cawtah langpui cawh pading pah my lo , ’ a tah , ” tatah a tah .
41001004	Taico Johan cawh va chuh ka , sua ngethainah cawtah angepachihnah baptisma kong phungrei ka , raangcaa lekhei baptisma a cangsah he .
41001005	Taico Judia raang letei vytei le , Jerusalem khuapui letei ming vytei cawh piathlah he ka , Ama khatah sei he ka , aa suanah phy he ka , Jordan tuivaw letah baptisma a cangsah he .
41001006	Johan cawh sahisy hming tah tawpaw caise a tua ka , saving tesong a te letah a song ka , khybawh le akhui tui a e .
41001007	Taico Johan taco , “ Ka hninglang tah kama navy tah a rungnaw vypaw a va sei a . Kama cawh a bung tah a phepakong rui a thlang tlangpaw hmai cang bei neh .
41001008	Kama taco tui tah baptisma ca cangsá he neh ka , canghrasala , Ama duitei taco Thlawpaw Pathai tah baptisma a ca cangsá he a , ” tatah a tah he .
41001009	Ma ningcai leco Zisu cawh Galili raang , Nazaret khua taitah va sei ka , Jordan tuivaw letah Johan tah baptisma a cangsah .
41001010	Tui taitah a ka pia cangkawleh avai a hong ka , Thlawpaw cawh za cung ka , thury hratah a cung letah a cawngpaw khah a hmuh .
41001011	Taico , avai taitah , “ Nama cawh ka dopaw ka Sawcapaw na cang . Na cung letah ka lung a lawng ngetei , ” tatah o a za ring .
41001012	Ma khy cangkawleh leco , Thlawpaw tah Ama cawh raangcaapaw lang seisah ka ,
41001013	ma raangcaapaw leco ning songli chung ung ka , Setan tah a tuhso . Ama cawh saraang sahlo khatah ung ka , vaiming sahlo tah aa mingkai .
41001014	Johan thong a tlah khy taikhei , Zisu cawh Galili raang lang sei ka , Khazing thawngchawbia cawh a y khui .
41001015	“ Cai le ning a tling myca , Khazing painah raang cawh a ne myca ka , a ngepachih la , thawngchawbia heh zing myca law , ” tatah a tah .
41001016	Zisu cawh Galili rili ngaekang letah a cahrong ning takhei , ngawtletu a cangpaw he Simon le a unypaw Andru cawh aso aa va leimeipaw khah a hmuh he .
41001017	Zisu tah aaning cawh , “ A vong la , pa zui o , cawngsaw a tletu tah ka ca tua he a , ” tatah a tah he .
41001018	Ma cangkaw leco aa so sahlo cawh seisai he ka , Zisu cawh aa zui .
41001019	A cawngpe va sei he ka , aa so sahlo khah a thei leimeipaw he Zebedi sawcapaw Jeims le a unypaw Johan khah tuilawng chung letah a hmuh he .
41001020	A hmuh cangkaw he leh aaning cawh y he ka , aa paw Zebedi cawh a hlofapaw sahlo khakhei tuilawng letah seisai he ka , Zisu cawh aa zui .
41001021	Zisu le a hningzuitu sahlo cawh Kapernaum khua lang sei he ka , Sabat ning a va phah tihtah Zisu cawh synagog lang a nae ka , a cawngpah he .
41001022	A cawngpahnah cawh aa ning a ang ngetei , zecawtamaw tatah phungbia cawngpahtu sahlo hratah cang lytah nawhnuitu hratah a cawngpah caw he tah a cang .
41001023	Ma cai leco , synagog leco thlawpaw pialuipaw tei a tlepaw cawngsaw pakheh ung ka ,
41001024	“ Nazaret Zisu , kaaning khahei zemaw na du , kaaning hlyde ruapaw tamaw na vong ? Nama cawh ahomaw na cang tahpaw ka hni . Khazing Mehpathai na cang , ” tatah a y .
41001025	Zisu tah , “ De teitah ung ! A chung taikhei ka pia ! , ” tatah a hrangso .
41001026	Thlawpaw pialuipaw tah ma cawngsawpaw cawh a sah pui tah cathing ka , a ysang hmotah a piathlah .
41001027	Cawngsaw vytei cawh aa ningang ngetei ka , “ Ma heh zemaw a cang ? Nawhnuinah chitah a cangpaw cawngpahnah a thapaw heh ! Thlawpaw pialuipaw zong naw pei he ka , a bia aa nge thlang ! ” tatah pakheh le pakheh aa tah he .
41001028	Galili raang chung a kawkih letah Zisu kong thongpang cawh a thang thlu palang .
41001029	Synagog taitah aa piathlah cangkaw tei leh Jeims le Johan khatah Simon le Andru aa ing lang aa sei .
41001030	Simon a nupuino a no cawh asaw tah nang ka , lakhing letah a ih thlang ka , a konglang cawh Zisu khah aa ching .
41001031	Macawtaco ama khakhei a vaw ka , a kih khah tle ka , a patho . Taico , a sawnah taco thlaw ka , aaning sahlo cawh a tangtui he .
41001032	Zailang ning a tlah khy taico a sahpaw vytei le khachia tei a tlepaw sahlo cawh Ama khatah aa va chua khui he .
41001033	Khua pungpaluh co ingkaw letah a pahmo he ka ,
41001034	taico Zisu tah asawnah a phingphing a hnuipaw mehlupui cawh a dangsah he . Khachia a hlupui zong papia he ka , canghrasala khachia sahlo taco Ama khah ahomaw a cang tahpaw aa hni cawtah khei aa reithlawpaw khah sai bei he .
41001035	Mongdi khua hme a se hlai letah Zisu cawh tho ka , a kingdangnah lang sei ka , ma leco thlaw a chang .
41001036	Simon le a vesaw sahlo taco , Ama cawh hui pawtah sei he ka ,
41001037	Ama cawh aa va hmuh tihtah , “ Cawngsaw maikaw tah aa ca huilai leimei kho , ” tatah aa tah .
41001038	Zisu taco aaning cawh , “ Ma kaekang lehei a ungpaw khua hringpaw sahlo letah zong phung ka rei khy nápawtah ma lang cawh sei he peh . Ma rawng taco ka vongpaw a cang , ” tatah a tah he .
41001039	Mataico Galili raang chung vytei cahrong ka , synagog sahlo letah phungrei lai ka , khachia zong a papia lai he .
41001040	Zisu khatah thinghmuihri a ingpaw cawngsaw pakheh cawh a vong ka , a khuh panai ka , “ Na du caco na pa dangsah khy se , ” tatah ningdo a hae .
41001041	Zisu tah ma cawngsawpaw cawh lung a saw ngetei ka , a kia tah pazah ka , va tong ka , “ Nama na dang cawh du neh ka , dang myca , ” tatah a tah .
41001042	Sung sungkheh tah a thinghmuihri vytei cawh ly ka , a dang .
41001043	Zisu tah a sah pui tah raering pei ka , a seisah tlamang .
41001044	Zisu tah , “ Ahohmai ching khe lo , ma duitei cawh tlangbui a va mingsah la , na dang my ca cawtah khei Moses phungbia hrakhei thuihlainah va tua la , ma pawsui co dangsah na cangpaw khah ming maikaw tah aa ca hni a , ” tatah bia a patai .
41001045	Canghrasala , ma cawngsaw cawh sei ka , ma thongpang cawh reilai ka , a kaipazasah thlu . Macawtaco a seinah maikaw letah ma kong cawh reilai ka , a kaipazasah cawtah Zisu cawh langhai tah khuachung lang a nae khawh lytah a kingdangnah lekhei a ung hri . Canghrasala , kawting taiteipaw mehlupui khah Ama khatah a vong thly thly he .
41002001	Ma khy ning a cawngpe letaco , Zisu cawh Kapernaum khua lang a nae kaw tihtah zawpui takhei ing lang a va tlung kaw tahpaw khah aa thui .
41002002	Maco ingkaw hrang letah hmai ung nápaw a ung lynah tai cawngsaw cawh chuh caimang he ka , aaning sahlo cawh thawngchawbia a cawngpah he .
41002003	Mehthaikheh va chuh he ka , a songbepaw pakheh papali tah aa va puh lai .
41002004	Cawngsaw aa hlu tu cawtah Zisu kung phah khui khy lytah Zisu a ungnah dihdong ingcung lang kekhui he ka , ingcung cawh ky thlah he ka , aphia letah a ih thlangpaw meh dang lypaw cawh aa za thlah .
41002005	Zisu tah aa zingnah khah a hmuh tihtah a songbepaw cawh , “ Ka dua , na suanah vytei cawh ngethai a cang , ” tatah a tah .
41002006	Ma letei a ty thlangpaw he phungbia cawngpahtu thaikheh taco aa lungchung tah ,
41002007	“ Ma cawngsaw heh zecawtamaw , ma hraco a tah thlang ? Khazing a reipachia ! Khazing tah ly co ahomaw suanah a ngethai khy ? ” tatah aa tah .
41002008	Ma cangkawleh cawh zemaw aa pacang tahpaw khah Zisu tah a lungthing tah hnih ka , “ Zecawtamaw ma hming sahlo heh naa pacang ?
41002009	Ma a songbepaw khahei , ‘ Na suanah sahlo cawh ngethai a cang , ’ tahpaw maw a neh vy maw , ‘ Tho la , na iphaw a lah la , sei , ’ tahpaw maw a neh vy ?
41002010	Canghrasala , Cawngsaw Sawcapaw heh aluicung lehei sua ngethai khynah naw a hnui taheh ka ca hmuh sá he a , ” a tah he . Taico , a songbepaw cawh ,
41002011	“ Tho la , na iphaw a lah la , ing lang a dih , ” tatah a tah .
41002012	Ma cawngsawpaw cawh tho ka , a iphaw khah a lah ka , aa zongmingtei mehmuh leco piathlah ka a sei . Ma hming taco ming maikaw aa ningangsah he ka , Khazing cawh aa reithai . “ Ma hapaw hming heh kaa hmuh bang tlung be ! ” aa tah .
41002013	Zisu cawh Galili tuiping ngaekang lang khah va sei kaw ka , ma leco cawngsaw hlupui tah va pange he ka , a cawngpah he .
41002014	A seipai tah Alfas a sawcapaw Levi cawh ngungkhui kheinah hming letah a typaw khah hmuh ka , Zisu taco , “ Va pa zui , ” tatah tah ka , taico Levi cawh tho ka , Ama cawh a zui .
41002015	Zisu cawh Levi ing letah zairia batui a e leimeining takhei , ngungkhui a kheitu mehlupui le ahringpaw mehsua sahlo cawh Ama le a hningzuitu sahlo khatah batui aa e hrui . Ama a zuipaw sahlo cawh a hlu ngetei he .
41002016	Phungbia cawngpahtu Farasi sahlo tah mehsua sahlo le , ngungkhui a kheitu sahlo khatei batui a e hruipaw khah aa hmuh tihtah a hningzuitu sahlo khah , “ Zecawtamaw , mehsua sahlo le ngungkhui a kheitu sahlo khatah batui a e hrui ? ” tatah aa hae he .
41002017	Zisu tah ma cawh thui ka , “ A dang thlangpaw taco sibui aa hia tlung be , a dang lypaw tah pui aa hia . Mehding y rua pawtah ka vong tlung be , mehsua sahlo y rua pawtah ka vong hri hi , ” a tah he .
41002018	Baptisma peitu Johan hningzuitu sahlo le Farasi sahlo cawh batui a cahe he . Cawngsaw thaikheh a vong he ka , Zisu cawh , “ Zecawtamaw baptisma peitu Johan hningzuitu sahlo le Farasi phunglang a zuipaw sahlo cawh batui cahe he ka , canghrasala nama na hningzuitu sahlo cawh batui cahe lytah aa ung ? ” tatah bia aa hae .
41002019	Zisu taco , “ Sawngpaw sahlo cawh nupui a chuipaw satlepaw khatah aa ung chung taco batui a cahe tei he maw ? Aaning khatah a ung thlang chung cawh batui a cahe tei bei he .
41002020	Canghrasala , nupui a chuipaw satlepaw cawh aaning taitah lahnah cai a phah tae a . Ma ning taico batui aa cahe tae thlang a .
41002021	Ahotahmai tah paithang a thapaw tah chaichi a paringpaw khah a beithlah bang bei he . Ma hratei aa tua caco , paithang a thapaw khah hruipako a ka , a caipaw paithang khah a dochy tima a .
41002022	Ahotahmai tah misurhang a hringtui khah sapho tuithei a paringpaw letah rai bang bei he . Aa rai caco , misurhang ka tho a ka , sapho tuithei khah tingchy a ka , misurhang kha , sapho tuithei zong a rawh thlu he a . Ma co cang lytah misurhang a hringtui cawh sapho tuithei a thapaw letah a rai hri a , ” tatah a tah he .
41002023	Sabat ningkhehpaw letah Zisu cawh a hningzuitu sahlo khatah saze lui chung tah sei he ka , aa seipai khei a hningzuitu sahlo taco saangsu cawh aa pahrih pai lai .
41002024	Farasi sahlo tah Zisu cawh , “ Mingtua , zecawtamaw Sabat ning letah tua phung a cang lypaw heh aa tua ? ” tatah aa tah .
41002025	Zisu taco , “ David tei a vesaw sahlo khatah aa ngaidi ngetei ning le epaw aa hia ning tei a tuapaw khah rei bang bei he ceh maw ?
41002026	Abiatha tlangbui alaicaipaw a hrening cai lekhei Khazing behnah ing lang a nae ka , tlangbui sahlo tah ly co ahotahmai e phung a cang lypaw , Khazing aa dangnah very khah a e . Taico a chy khah a vesaw sahlo zong a peh hrah he kho , ” tatah a chai he .
41002027	Mataico Zisu tah aa hai letah , “ Sabat ning cawh cawngsaw chahnah cawtah tuapaw cang ka , cawngsaw heh Sabat ning cawtah tuapaw cang be .
41002028	Macawtaco Cawngsaw Sawcapaw heh Sabat Buipaw a cang , ” a tah he .
41003001	Ning hringpaw letah Zisu cawh synagog lang khah va sei kaw ka , ma leco a kih a songpaw pakheh a za ung thlang .
41003002	Mehthaikheh taco Zisu cawh sua aa pu khy nápawtah a bo he ka , macawtaco Sabat ning tah ma cawngsawpaw cawh a dangsah maw dangsah ly takhah aa ngia thlang .
41003003	Zisu tah a kih a songpaw cawh , “ Ming vytei hme lehei a daw tua , ” tatah a tah .
41003004	Mataico aaning sahlo khah , “ Sabat ning tahei chahnah tua maw a phung a cang , chahlynah maw ? Hringnah pachah heh maw a phung a cang , thaw heh maw ? ” tatah a hae hri he . Canghrasala zehmai palei bei he .
41003005	Zisu taco a thingae hmotah aaning cawh ming he ka , aa lungku a chaw tu cawtah a ngechia ka , cawngsawpaw cawh , “ Na kih pathlang , ” a tah . A kih cawh pathlang ka , a dang .
41003006	Mataico , Farasi sahlo cawh piahly he ka , Zisu cawh zekhatamaw kaa thaw khy a tahpaw khah Herod a hningzuitu sahlo khakhei aa reisia .
41003007	Zisu cawh a hningzuitu sahlo khatah tuiping lang sei kaw he ka , Galili taikhei cawngsaw rungpui tah aa zui .
41003008	Zisu tei a tuapaw vytei khah aa thui tihtah Judia raang , Jerusalem khuapui , Idumia raang , Jordan tuivaw rae lang raang le Tair le Sidon khua kaekang letei a ungpaw khua sahlo taikhei cawngsaw hlupui Ama khatah a vong he .
41003009	Cawngsaw aa hlutunah cawtah aa pa pahlong tu sua a tah ka , a hningzuitu sahlo khah a cawtah tuilawng achiapaw khah ting cia tah pa pachiapah thlang my lo a tah he .
41003010	Zecawtamaw tatah mehnung hlupui khah dangsah he ka , a sahpaw maikaw tah Ama khah tong pawtah hmelang a nang he .
41003011	Thlawpaw pialuipaw sahlo tei aa tlepaw sahlo maikaw tah Ama cawh aa hmuh tihtah a hmekaw letah pohly he ka , “ Khazing Sawcapaw na cang , ” tatah a y he .
41003012	Canghrasala aaning sahlo cawh Ama khah ahomaw a cang tahpaw khah rei ly pawtah cyky tah bia a patai he .
41003013	Zisu cawh tlaang cung lang ke ka , Ama khatah a y dupaw sahlo khah y he ka , Ama khaco a vong he .
41003014	Aaning chung taico pahrawhluihning khah thing he ka , ma sahlo cawh , “ Apostol sahlo , ” tatah ming a sah he . Aaning cawh Ama khatah ung a pawtah le , phung rei tah taw a pawtah le ,
41003015	khachia sahlo papianah naw aa hnui a pawtah a thingpaw he a cang .
41003016	A thingpaw pahrawhluihning cawh ma sahlo heh a cang he . Piter tatei ming a sahpaw Simon ,
41003017	Zebedi sawcapaw Jeims le Johan ( Boanazi a tah he , a silang cawh khalung sawtei sahlo tahnah a cang ) ,
41003018	Andru , Filip , Barthalomeo , Mathai , Thomas , Alfas a sawcapaw Jeims , Thadia , ci le phing a dawkhuipaw Simon le ,
41003019	Ama a luitupaw Judas Iskariot a cang he .
41003020	Mataico , Zisu cawh ing lang a nae ka , cawngsaw tah aa pahlong thlangnah cawtah khei Ama le a hningzuitu sahlo cawh batui hmai e thai bei he .
41003021	A sawny tah ma kong cawh aa thui tihtah , “ A thinglung a hmang khawh beh , ” tah he ka , ama lah a pawtah a sei he .
41003022	Phungbia cawngpahtu thaikheh , Jerusalem taitah a va chuhpaw sahlo taco , “ A chung letah Belzabub a hrei ka , ma khachia sahlo buipaw thongtah khachia sahlo a papia khy he , ” tatah aa tah .
41003023	Maco Zisu tah aaning sahlo cawh y he ka , tawchingnah bia tei a chingpaw he cawh , “ Zekhatamaw Setan taco Setan lilaw cawh a papia thai a ?
41003024	Painah raang raangkheh cawh ama le ama lilaw a dy caco , ma painah raang cawh zekhatamaw a bing khy a ?
41003025	Ingchungkho khokheh cawh a rai ly tei a chaichy caco , ma ingchungkho cawh a bing khy a be .
41003026	Ma hraco Setan zong ama le ama a dy tei a chaichy caco , a daw khy a be , a lydenah cai a chuh hri a .
41003027	Hmuisui tei co , meh thawtlungpaw khah tongchai taw lytah a ing chunglang a nae tah a hnuicho cawh ahomaw a lah pah khy a ? A tongchai khy taitah longlong a lah khy a .
41003028	Cawngsaw heh aa suanah vytei le Khazing aa reipachianah vytei khah cawh ngethai a cang he a tahpaw biahmuisui ka ca ching he .
41003029	Canghrasala Thlawpaw Pathai a reipachiapaw duitei cawh ahohmai ngethai cang by bei he . Ama cawh chaizaw suanah a tuapaw a cang , ” a tah he .
41003030	Ma bia heh , “ Thlawpaw pialuipaw a chung letah a hrei , ” tatei aa tah cawtah a reipaw a cang .
41003031	Mataico , Zisu a no le a uny sahlo cawh va chuh he ka , khunglai lang letah a daw thlang he ka , cawngsaw taw he ka , Zisu khah aa za ysah .
41003032	Cawngsaw hlupui tah a ty cadung thlang he ka , a hai letah , “ Na no le na uny sahlo tah nama ca hui he ka , alailang letah aa ung thlang he , ” tatah aa tah .
41003033	Zisu taco , “ Ahomaw ka no le ka uny sahlo cawh a cang he ? ” tatah a hae he .
41003034	Mataico a kae letei a ty cadung thlangpaw sahlo cawh ming he ka , “ Ma lehei ka no le ka uny sahlo cawh a ung thlang he hi !
41003035	Ahohmai Khazing dunah a tuapaw cawh ka uny , ka satei le ka no a cang he , ” tatah a tah .
41004001	Ma khy taico ning hringpaw leco Zisu tah Galili tuiping kae lekhei a cawngpah he . Ama a pahmo sopaw cawngsaw khah aa hlutunah cawtah tuilawng chunglang a nae ka , a ty ka , tuili lang a seisah . Ma chung vytei cawh zawpuipaw khah ngaekang letah a ung thlang he .
41004002	Hming hlupui khah tawchingnah bia tah cawngpah he ka , tawchingnah bia sangkheh a chingpaw he cawh ,
41004003	“ Ngetua hmai o ! Ly a tuapaw pakheh cawh thleci va pawtah ly lang a sei .
41004004	Thleci a va leimeining takhei a chy cawh lang kae letah tlah ka , pavaw sahlo tah a va zy he ka , aa khi thlu thah he .
41004005	A chy cawh alui apawnah lungda letah tlah he ka , alui a pawnah cawtah sungkheh teitah a ka cy he .
41004006	Canghrasala ning va tha ka , a ai tih he tah thahrang aa thlah lynah cawtah a ro palang thah he .
41004007	A chy cawh ahling hrong letah tlah he ka , ahling cawh ka chang ka , a diseh thlu caw he tah saze vui bei he .
41004008	Canghrasala a chy cawh alui a chahnah letah aa tlah . Ka cy he ka , ka chang he ka , a zaw tihtah a saze cawh a leh songthung , a leh songruh , a leh zakhé tahmai a vui , ” a tah he .
41004009	Taico , Zisu tah aa hai letah , “ Thuinah nawkho a hnuipaw taco ma bia heh thui he seh , ” tatah a tah .
41004010	Ma khy taico Zisu cawh Ama teitah a ungning takhei apostol pahrawhluihning le a kaekang letei a pahmopaw ahringpaw cawngsaw sahlo takhei tawchingnah bia a silang khah aa hae .
41004011	Zisu tah , “ Naaning cawh Khazing painah raang biaparuh hni khynah khah peh na cang thah he ceh . Canghrasala , alailang tei a ungpaw sahlo duitei cawh zezong khah tawchingnah bia tah ching a cang he .
41004012	Macawtaco , ‘ A ming cawh aa ming leimei thlang a , canghrasala hmuh by a bei he . Aa naw tah aa thui leimei thlang a , canghrasala hnih thai hlui a bei he . Ma hratei a cang ly caco Khazing lang a paleh kaw sua he seh la , ngethai tah a ung pang he a , ’ tatah Capathai tah a tah , ” tatah a tah .
41004013	Taico Zisu tah aa hai letah , “ Ma tawchingnah bia heh hnih thai bei he ceh maw ? Ma heh hmai naa hni ly caco zekhatamaw tawchingnah ahringpaw sahlo cawh naa hni thai a ?
41004014	Ly a tuapaw tei a vapaw thleci cawh Khazing bia heh a cang .
41004015	Meh thaikheh cawh lang letei a tlahpaw thleci sahlo khatah a lo he . Bia khah aa thui cangkawleh Setan cawh a vong ka , aa chung letei vapaw bia cawh a lah pah thah he .
41004016	Ahringpaw cawh lungda cung letei a tlahpaw thleci sahlo khatah a lo he . Khazing bia aa thui cangkawleh lunglawng teitah aa cyhlang .
41004017	Canghrasala , thahrang aa thlah lynah cawtah khua sy parui bei he . Khazing bia rawng tah ruhanah le hrehnah a chua tihtah a pohly palang he .
41004018	Ahringpaw meh thaikheh cawh ahling hrong letei a tlahpaw thleci khatah a lo he . Khazing bia cawh aa thui thlang ,
41004019	canghrasala , khazaw lung reithuinah le hnuirung dunah le a hringhrepaw dunah vytei tah thawngchawbia khah pazai thah ka , a thui thuisah khy be .
41004020	Canghrasala ahringpaw cawngsaw thaikheh cawh alui a chahnah letei a tlahpaw thleci khatah a lo he . Khazing bia cawh thui he ka , cyhlang he ka , thuisu cawh a leh songthung , a leh songruh a leh zakheh tai hmai a vui he , ” tatah a tah .
41004021	Zisu taco aa hai letah , “ Me-ing cawh tongbai rai letah cang seh , lakhing rai letah cang seh aa chia tei maw ? Me-ing tung letah chia bei he ceh maw ?
41004022	No thlangpaw hming vytei cawh palang thlu cang a he ka , bakhupaw hming vytei cawh a langhai tah chuakhui a cang he a .
41004023	Thuinah nawkho a hnuipaw maikaw tah ma bia heh thui he seh , ” tatah a tah .
41004024	A rei vypaw cawh , “ Naa thuipaw khah a chaw teitah pacang my lo ! Naa hmangpaw neh ná khei neh kaw cang he ceh ka , alai vy tahmai a ca neh he a .
41004025	A hnuipaw cawh peh vy cang a ka , a hnui lypaw cawh a hnuitlakangpaw tei hmai khah lah pah a cang a , ” tatah a tah he .
41004026	Zisu tah , “ Khazing painah raang cawh cawngsaw pakheh tei a ly letah thleci a vapaw hratah a cang .
41004027	Ching le zai , a i tah cang seh , a hraw tah cang seh , thleci cawh ama teitah ka cy ka , ka chang ka , canghrasala , zekhatamaw a cang tahpaw hnih be .
41004028	Alui tah ama teitah saze a chuasah . A hmetaw tah a kung , a pazui tah a thuisu , taico achang tatah a chuasah he .
41004029	Hre a zaw cangkawleh sahaw cawh a lah ka , a aw he , ” tatah a tah .
41004030	Zisu tah a rei vypaw bia cawh , “ Khazing painah raang cawh zekhatamaw a lo ? Zekhatamaw kaa tawching a ?
41004031	Alui letei cingpaw thleci vytei letah a chia caipaw aihrang ci khatah a lopaw a cang .
41004032	Alui letah ling he ka , a ka chang tih taco buichung thleci hrong letah a kung alaicaipaw tah a ka tua . A caibai zong alaipaw pui a cangnah cawtah pavaw zong tah a ningde letah a cawng tei he , ” tatah a tah he .
41004033	Ma hapaw tawchingnah bia khah Zisu tah hmang ka , aa hnithai khynah zé tah Khazing bia khah a cawngpah he .
41004034	Tawchingnah bia hmang lytah aaning sahlo cawh cawngpah bang bei he . Canghrasala a hningzuitu sahlo khatah aaning teitah aa ungning tah zezong a chingpase kaw tei he .
41004035	Ma ning zailang leco , Zisu tah a hningzuitu sahlo cawh , “ Raechai lang sei he peh , ” tatah a tah he .
41004036	Zawpui cawh seisai he ka , Ama a ungnah tuilawng khei aa seikhui . Ma leco tuilawng hringpaw zong a ung hrah he .
41004037	Thlichia cawh a hrang caimang ka , tuileh cawh tuilawng chunglang tai a nae pai leimeinah cawtah tuilawng cawh tui lang a phung daimang .
41004038	Zisu cawh tuilawng a lei lang lekhei ung ka , a tynah dyching lekhei a ihning thlang . A hningzuitu sahlo taco va patho he ka , “ Cawngpahtu tui lang kaa tlápaw heh na ze a ca pui bei maw ? ” tatah aa tah .
41004039	Zisu cawh ka tho ka , thli cawh a hrangso . Taico , tuileh cawh , “ De ! A cali ! ” a tah . Mataico , thli cawh de ka , tuileh cawh a cali he .
41004040	Taico , Ama taco a hningzuitu sahlo cawh , “ Zecawtamaw ma reiro co naa ci ? Zingnah hnui ting bei he ceh maw ? ” tatah a tah he .
41004041	A hningzuitu sahlo cawh ci ngetei he ka , “ Ma heh zehapaw cawngsaw maw a cang ? Thli le tuileh tahmai a bia aa nge thlangpaw heh ! ” tatah aaning le aaning cawh aa tah he .
41005001	Zisu le a hningzuitu sahlo cawh tuiping cawh cakah he ka , Gerasin raang khah aa va phah .
41005002	Zisu cawh tuilawng taitah a cungthlah ning takhei thlawpaw pialuipaw tei a tlepaw cawngsawpaw tah ama khah a tawng pawtah thlaikung taikhei a va sei .
41005003	Ma cawngsawpaw cawh thlaikung letei a ung teipaw cang ka , ahotahmai tah hraipaking tah bahrairui tahmai tongchai khy bei he .
41005004	Zemaw tah pawco a kih le a phe khah uihlupui tongchai he ka , canghrasala bahrairui khah chehchung thlu ka , a phe letei thawrui sahlo zong khah a phongchung thlu he . Ahotahmai tah ama cawh tle pakhih khy bei he .
41005005	Ching le zai , thlaikung letah le a kaekang tlaang vytei leco a khiakaly ka , ysang ka , ama le ama cawh alung tah a aw tei .
41005006	Langhlaw pui taitah Zisu cawh a va hmuh tihtah va saihno ka , a hmekaw letaco a khuh a panai .
41005007	“ Cungnungcai Khazing Sawcapaw , Zisu , kama khatah zemaw na dupaw a ung ? Pa hreh haitei kheh tatah Khazing ming tah ka ca naw , ” tatah a thang khy chung tah a y .
41005008	Zemaw tah pawco Zisu tah ama khah , “ Nama thlawpaw pialuipaw , ma cawngsawpaw a chung taikhei piathlah , ” tatah a tah thah cawtah a cang .
41005009	Mataico Zisu tah , “ Na ming ahomaw ? ” tatah a hae . Ma cawngsawpaw taco , “ Kaa hlu ngeteinah cawtah ka ming cawh Thongzakheh a cang , ” tatah a palei .
41005010	Taico , ma raang chung taico a pialuipaw thlawpaw sahlo cawh papia ly rua pawtah Zisu cawh a naw canei leimei thlang .
41005011	Aa kae tlaangpa lekhei lawh a e leimeipaw voh rungpui a ung he .
41005012	Khachia sahlo taco Zisu cawh , “ Voh rung lang ma seisah la , aa chunglang a ma naesah thlang , ” tatah aa naw .
41005013	Aaning cawh seinah naw pei he ka , thlawpaw pialuipaw sahlo cawh piathlah he ka , voh chunglang cawh a nae he . Thonghning hrawng a cangpaw voh rungpui cawh lungkang cung taitah tuiping lang khah a zythlah he ka , a thi thlu he .
41005014	Voh a mingkaitu sahlo cawh sai tlamang he ka , ma konglang cawh khuapui le khuatei vytei khah va thuisah he ka , ma hratei hming a cangpaw cawh ming rua pawtah ming hlupui khah a va chuh he .
41005015	Zisu kung aa va tlung tihtah thlawpaw a pialuipaw sahlo bupui tei aa tlepaw cawngsawpaw khah chaichi a tua ka , lungsing teitah ama khatah a za tythlangpaw khah aa hmuh tihtah aa ci ngetei .
41005016	Thlawpaw a pialuipaw sahlo tei aa tlepaw cawngsawpaw le voh sahlo cung letei hming a tlungpaw khah a hmuhpaw sahlo taco , a cangnah kong cawh zawpui khah aa ching he .
41005017	Mataico Zisu cawh aa raang taitah piathlah a pawtah aa naw .
41005018	Zisu cawh tuilawng chunglang khah a nae ning takhei khachia tei a tlepaw cawngsawpaw taco , “ Nama khatah ka seilai hrá a , ” tatah a naw .
41005019	Canghrasala Zisu tah sai be . “ Ma navy co na ing lang va sei la , Abuipaw tei ningdo a ca tah zia le na cung letei hming rungnawpaw a tuapaw khah na sawny va ching he , ” tatah a tah .
41005020	Macawtaco ma cawngsawpaw cawh sei ka , Dekapoli raang lekhei Zisu tah zetlua tamaw a cawtah hming a tuapah takhah ching longmang he ka , cawngsaw vytei cawh aa khuarawh a haa ngetei .
41005021	Zisu cawh tuilawng tah raechai lang cawh va sei kaw hui ka , tuili raechai lang letah a ung thlangning taco , cawngsaw hlupui tah aa pahlong thlang .
41005022	Ma ning taco , synagog a uhtu pakheh a cangpaw Jaira cawh a vong ka , Zisu kung a va phah tihtah a phe hrang letah a bawh ka ,
41005023	“ Ka sawcanu a thi daimang . Ningdo pawtei tah a vong la , a cung letah na kih pahnia la , ma tei na tua caco dang kaw a ka , a hring kaw thlang a , ” tatah a sah pui tah a naw .
41005024	Macawtaco Zisu cawh Jaira khaco sei ka , cawngsaw hlupui tah zui he ka , Ama cawh aa pahlong thlang .
41005025	Ma leco , canu pakheh kung hrawhluihning chung a thi a chuh no a ung .
41005026	Sibui a hlupui tah mingkai he ka , a taithui ngetei . A hnuicho vytei pachang thlu ka , dang vy hlui lytah a pazua vy lo leimei .
41005027	Zisu thong a thui tihtah zawpui hrong leco a hninglang tah a vong ka , a chaichi dong cawh a va tong ,
41005028	zecawtamaw tatah , “ A chaichi chang ka tong khy caco ka dang a , ” tahpaw a rawh cawtah a cang .
41005029	Ma cangkaw leco a thi cawh kih thah ka , ka sawnah taitah ka dang myca tahpaw khah a hni .
41005030	Cawngsawno tah a va tong cangkawleh cawh Zisu tah a chung taitah hmingtuakhynah a piapaw khah a hni . Zawpui lang cawh a hui ka , “ Ahomaw ka chaichi a pa tong ? ” tatah a tah he .
41005031	A hningzuitu sahlo taco Zisu cawh , “ Cawngsaw hlupui tah aa ca nuapaw khah na hmuh thlang heh saw , zekhatah zia tamaw , ‘ Ahomaw a pa tong ? ’ na tah thlang ! ” tatah aa tah .
41005032	Canghrasala Zisu cawh a chaichi a tongpaw khah ahomaw a cang takhah zawpui hrong lekhei a ming lai .
41005033	Taico ma cawngsawno taco , a cung letei hming a tlungpaw khah a hninah cawtah ci ka , a cathing hmotah a phehrang letah a va bawh ka , a cangnah vytei cawh a ching thlu .
41005034	Zisu taco , “ Ka sawcanu , na zingnah tah a ca dangsah . De teitah va seí la , na sawnah taco ca thlaw myca seh , ” tatah a tah .
41005035	Zisu tah bia a rei leimeining taco , synagog a uhtu Jaira ing taico meh thaikheh a vong he ka , “ Na sawcanu cawh a thih thah , cawngpahtu khah hnahnawh ruapaw cang khawh be , ” tatah aa ching .
41005036	Zisu tah aa reipaw cawh a thuisah du lytah ung ka , Jaira hai leco , “ Na thlawzawng kheh seh , na zing a hy , ” tatah a tah .
41005037	Piter le Jeims le Jeims a unypaw Johan tah cy ly co ahohmai a zuisah bei he .
41005038	Synagog a uhtu Jaira ing cawh aa va phah tihtah hnahnawh luri tah le caw le ysang tah a ungpaw sahlo khah a hmuh he .
41005039	Ing chunglang a nae ka , aa hai letah , “ Zecawtamaw hnahnawh luri tah le cawtah naa ung ? Ma nyno heh a thih tlung be , a ihning hi , ” a tah he .
41005040	Canghrasala Ama cawh aa hnuiso . Aaning vytei cawh a papia khy tai he tah nyno a no le a paw le a hningzuitu pathung khakhei nyno a ungnah lang khah a nae he .
41005041	Nyno cawh a bang tah law ka , “ Talitha Kumi , ” tatah a tah . A silang cawh , “ Nyheh no , tho ka ca tah , ” tahnah a cang .
41005042	Ma cangkawleh cawh nyno cawh tho ka , a khiathi . ( Ama cawh kung hrawhluihning a cang ) . Ma cawh aa hmuh tihtah aa ning a ang ngetei .
41005043	Ma kong cawh ahohmai thuisah ly pawtah a sah pui tah bia a patai he . Taico , “ E ruapaw sangkheh kheh pei my lo , ” a tah he .
41006001	Zisu cawh piathlah ka , a cinglainah khua lang sei ka , a hningzuitu sahlo taco aa zuilai .
41006002	Sabat ning cawh va chuh ka , synagog leco cawngpah he ka , a bia aa thuipaw vytei cawh aa ning a ang ngetei . Aaning taco , “ Ma cawngsawpaw heh zehapaw singnah maw aa peh ? Zekhatamaw ningang chuipaw hming sahlo heh a tua khy ?
41006003	Ama heh kih zungthaipaw khah cang bei maw ? Mari sawcapaw Jeims , Josef , Judas le Simon sahlo aa unypaw khah cang bei maw ? A satei sahlo zong kaaning khatah ma lehei ung thlang hrah bei he maw ? ” tah he ka , a cung letah aa lung tling be .
41006004	Zisu tah aa hai letah , “ Khazing khuavang cawh a pinah khua letah le a ruachai sahlo le a ingchungkho hrong letah tah cy ly co kawkih letah pasungpanaw a cang , ” a tah he .
41006005	A dang lypaw meh cawngtei cung letah a kih pahnia ka , a dang sahpaw he tah ly co , ma leco ningang chuipaw hming zehmai tua khy be .
41006006	Zingnah aa hnui lynah kong leco a khuarawh a haa . Mataico , ma kaekang hrawng letei a ungpaw khua sahlo cawh tlawng lai ka , a cawngpah lai he .
41006007	Zisu tah a hningzuitu pahrawhluihning khah y he ka , thlawpaw pialuipaw cung letah nawhnuinah pei he ka , pahning longmang tah a taw he .
41006008	Bia a pataipaw he cawh , “ Naa khuatlongnah cawtah cungcahrei cy ly co zehmai a pho khe la , zairia cang seh , sahre cang seh a pho khe lo . Naa angki bawng letah tangka zong a sang khe lo .
41006009	Phepakong a pakong la , canghrasala angki zing hning tah a pathai khe lo .
41006010	Ing naa tlung tih he tah ma khua naa seisai kaw hlai vytei cawh ahringpaw lang a palong khe lo .
41006011	Taico zeletahmai tah aa ca cyhlang ly caco he le a cang ly leh naa bia aa nge du ly caco , naa piathlah tihtah aaning khah raering pehnah cawtah naa phe letei luipadih khah cathing thlah si my lo , ” a tah he .
41006012	Macawtaco aaning sahlo cawh piathlah he ka , cawngsaw vytei cawh aa suanah a ngepachih rua pawtah aa cawngpah he .
41006013	Khachia a hlupui papia he ka , mehdang ly a hlupui zong sathy thu he ka , aa dangsah he .
41006014	Zisu ming cawh kawkih letah a thang cawtah Herod siangpahrang tah ma vytei cawh a thui . Thaikhehpaw tah , “ Baptisma peitu Johan khah thihnah taitah thosah kaw cang ka , macawtaco ningang chuipaw hmingtuakhynah a hnuipaw a cang hi , ” tatah aa tah .
41006015	Thaikhehpaw sahlo taco , “ Khazing khuavang Elija a cang , ” aa tah . Taico thaikhehpaw tah , “ Khuahlai tei Khazing khuavang pakheh kheh hapaw , Khazing khuavang a cang , ” aa tah .
41006016	Canghrasala Herod tah ma bia cawh a thui tihtah , “ Kama tei a lu ka taipaw Johan khah thihnah taitah thosah kaw a cang ! ” tatah a tah .
41006017	Abui Herod ama ceingei tah baptisma peitu Johan khah tlesah he ka , tongchaisah he ka , thong letah a thlah . Zecawtamaw tatah a nyteipaw Filip a nupuino Herodi khah nupui tah chui ka , a lung a lawngsah du cawtah a cang .
41006018	Johan tah Herod khah , “ Na nytei nupui na chupaw heh a phung cang be , ” tatah a mochia cawtah a cang .
41006019	Ma rawng taco Herodi tah Johan khah a lungchung tah a carae ka , thaw a du .
41006020	Canghrasala , theh khy be zecawtamaw tatah Herod taco Johan cawh mehding le mehpathai a cang tahpaw khah hnih ka , cizaw ngetei ka , a vai lai . Johan bia a reipaw cawh a thui tihtah a chungsi a vang thlang naná teitah a reipaw bia nge cawh a du thlang thly thly .
41006021	A changnah letaco Herodi cawtah a raicangpaw cai cawh a va chuh . Herod tah a pinah ningcai lekhei , uhtu bui a cangpaw sahlo le raekeh bui sahlo le Galili raang chung letei hruitu macang vytei khah kongchuanah a tuapah he .
41006022	Herodi a sawcanu cawh a za nae ka , a lang tihtah Herod le a khuachai sahlo cawh a lawng ngetei he . Herod taco nyno hai letah , “ Zemaw na du ? Na dupaw maikaw pa hae la , ka ca pae a , ” tatah a tah .
41006023	Taico , chia a sah hmo tei a reipaw cawh , “ Na pa haepaw maikaw cawh ka painah raang a chy hmai ka ca peh a tatah bia ka kaang , ” a tah vy .
41006024	Nyno cawh piathlah ka a no cawh , “ Zemaw ka hae a ? ” tatah a hae . A no taco , “ Baptisma peitu Johan a lu , ” tatah a tah .
41006025	Ma cangkawleh cawh nyno cawh rairang tah siangpahrang Herod khaco a za nae kaw ka , a haepaw cawh , “ Baptisma peitu Johan a lu khah ato hrahring heh daabakho tah pa pei la , ka du , ” tatah a tah .
41006026	Siangpahrang Herod cawh a lung reithui ngetei ka , canghrasala a khuachai sahlo hme letah bia a kaang thah cawtah khei nyno bia cawh ei du be .
41006027	Ma cangkawleh cawh raevaitu raekeh pakheh khah rairang tah taw ka , Johan a lu cawh na va tle a tatah a tah . Cawngsawpaw cawh va seí ka , thong-ing leco Johan a lu cawh va tai ka ,
41006028	dabakho tah a lu cawh a va tle . Nyno cawh hlai ka , nyno taco a no cawh a peh pachaw .
41006029	Ma kong cawh Johan hningzuitu sahlo tah thui he ka , a vong he ka , a rawh cawh law he ka , thlai letah aa phung .
41006030	Apostol sahlo cawh aa va kaw kaw tihtah Zisu kae leco a pahmo he ka , aa cawngpah pawhe le aa hming tuapaw vytei khah aa ching .
41006031	Mataico cawngsaw a sei chuhchypaw aa hlutunah cawtah Zisu le a hningzuitu sahlo cawh batui e nápaw cai hmai hnui be ca he ka , a hningzuitu sahlo khah , “ Kama khatah a vong la , a denah lang sei he peh , a hia cawng ná he ceh seh , ” a tah he .
41006032	Macawtaco aaning longtei tah tuilawng tah a kingdangnah lang cawh aa sei .
41006033	Canghrasala , aa seipaw a hmuhpaw mehlupui takhei , aaning aa cangpaw khah aa hninah cawtah khua ting taitah va sai he ka , aaning hlai tahmai aa sei nápaw hminghmaw cawh aa phah taw .
41006034	Zisu cawh tuilawng taitah ka piathlah ka , cawngsaw zawpui khah a hmuh tih he tah kingtu a hnui lypaw tuu sahlo hratah aa cangnah cawtah khei ning a do ngetei he . Macawtaco hming hlupui kong cawngpah khah a hrang a patho .
41006035	Ning cawh tlah daimang ca ka , a hningzuitu sahlo cawh Zisu khatah a vong he ka , “ Ma heh raang kingdang tah cang ka , ningkhua zong a tle ngetei myca .
41006036	Kaa kaekang khua sahlo lang sei sá la , ding e ruapaw a va cawh he seh , ” tatah aa tah .
41006037	Canghrasala Zisu taco , “ Naaning tah e ruapaw cawh pei o , ” a tah he . Aaning taco , “ Cawngsaw pakheh thlah reh chung nihlo pui a hia caw ! Ma vytei co very cawh co he peh ka maw aa e ruapaw cawh kaa pae he a ? ” tatah aa tah .
41006038	Zisu taco , “ Very tlang khazeh maw naa hnui , va seí la , va ming tua o , ” a tah he . Aa va ming tihtah , “ Very tlangpangaw le ngaw sanghning a ung , ” aa tah .
41006039	Taico Zisu tah a hningzuitu sahlo cawh cawngsaw vytei khah a phuphu tah araang cung lekhei a ty sá pawtah bia a peh he .
41006040	Ma hraco cawngsaw vytei khah zakheh phu , songngaw phu tah a tysah he .
41006041	Zisu tah very tlangpangaw le ngaw sanghning cawh law ka , avai lang a y ka , Khazing khatah lawngbia hlai ka , very tlang sahlo cawh a kychy . Mataico , a hningzuitu sahlo khah zawpui cawh rai pawtah a peh he . Mataico ngaw sanghning zong cawh ming vytei hrong leco a rai he .
41006042	Aa zongmingtei co e he ka , aa ri a vaw thlu .
41006043	A hningzuitu sahlo taco very le ngaw a tangpaw cawh pakhong he ka , baihraw hluihning chih ky tah aa dui .
41006044	Very a epaw sahlo cawh capaw puitling 5000 a cang he .
41006045	Zawpui khah a disah chung he takhei Zisu tah a hningzuitu sahlo cawh rairang tah tuilawng chunglang a naesah he ka , Galili rili raechai Bethsaida khua lang khah a seisah hlang he .
41006046	Aa seisai khy tai he tah Ama cawh thlawchang pawtah tlaang cung lang a sei .
41006047	Zailangsang leco tuilawng cawh tuili a lecingcing lekhei ung ka , Zisu cawh Ama longtei tah tlaang lekhei a ung thlang .
41006048	Thli tah a rupui tah a nangnah rawng he tah a hningzuitu sahlo cawh aa lawng khah zeh khy khawh bei he tahpaw Zisu tah a hmuh . Monglang suimehlang papali hrong lekhei Zisu cawh tui cung leco aaning lang va sei ka , aaning khah a khungsai daimang he .
41006049	Canghrasala , tui cung letei a va seipaw khah a hningzuitu sahlo tah aa hmuh tihtah athlaw a cang rua tah he ka , a ysang he .
41006050	Aa zongmingtei tah Ama cawh hmuh he ka , aa ci ngetei . Ma cangkawleh cawh Zisu tah , “ Naa thlawzawng kheh seh , kama ka cang , ci khe o , ” a tah he .
41006051	Mataico tuilawng lang cawh aaning khatah a nae ka , thli cawh a de . Mataico , a hningzuitu sahlo cawh aa khuarawh a haa ngetei .
41006052	Aa lungku khah pachawsah aa cangnah cawtah very kong khah aa lunghaa be .
41006053	Raechai lang khah va cakah he ka , Genesaret raang khah va phah he ka , aa lawng cawh ma leco aa hrai .
41006054	Tuilawng taitah aa ka pia cangkawleh cawngsaw tah Zisu a cang tahpaw khah aa hni .
41006055	Ma letei cawngsaw sahlo cawh a kawkih ná tah sai he ka , a ung tatei aa thuinah maikaw leco , a sahpaw sahlo cawh aphia tah aa va song he .
41006056	Taico , khuapui sahlo letah cang seh , khuatei sahlo letah le raang chung letah cang seh a seinah maikaw lekhei , a dang lypaw sahlo khah chodo tlaang lekhei aa chuakhui he . A pai dong tei chang tongsah rua pawtah naw he ka , Ama a tongpaw vytei cawh a dang he .
41007001	Farasi sahlo le Jerusalem taitei a vongpaw he phungbia cawngpahtu thaikheh taco Zisu cawh cadung he ka ,
41007002	a hningzuitu thaikheh cawh kih si phung a cangpaw khah zui lytah kih si lytah batui aa epaw khah aa hmuh he .
41007003	Farasi sahlo le Juda cawngsaw vytei cawh aa pupaw leh cawngpahnah phungbia hrakhei kih si taw ly co , batui e bei he .
41007004	Chodo tlaang letah hming aa cawh tih zong tah kih si ly co batui e bei he . Taico ahringpaw pupaw phung sahlo aa zuipaw ung vy ka , ma sahlo cawh ny sahlo , daabei sahlo , ketli sahlo sipathai tah hapaw sahlo khah a cang .
41007005	Macawtaco , Farasi sahlo le phungbia cawngpahtu sahlo tah , “ Zecawtamaw , na hningzuitu sahlo heh pupaw phungbia zui lytah a pathai lypaw kih tah batui aa e zia ? ” tatah Zisu cawh aa tah .
41007006	Zisu tah aaning cawh , “ Khazing khuavang Isaiah tei naaning cungmai raipha sahlo naa kong a reihlangpaw heh a hmang caimang . Isaiah tah , ‘ Ma cawngsaw sahlo tahei aa hmokaw co aa pa cizaw , canghrasala aa lungthing cawh kama taitah a hlah ngetei he .
41007007	Aa pa behpaw zong heh aa cawtah zehmai chahnai be . Aa cawngpahnah zong heh mehnung tuachawngpaw phungphe sahlo suipaw a cang he , ’ tatah a cia .
41007008	Khazing biapeh sahlo laky khah seisai he ceh ka , mehnung tuachawngpaw phungbia cawh na tle hri he ceh , ” tatah a chai he .
41007009	Taico aa hai letah , “ Naaning naa phungbia sahlo zui nápaw cawtah Khazing biapeh sahlo hneihly cawh naa thai ngetei .
41007010	Moses tah , ‘ Na no na paw cizaw my lo , ’ taico , ‘ A no cang seh , a paw cang seh chia a sahpaw cawh thaw a cang a , ’ a tah .
41007011	Canghrasala naaning tah naa tahpaw cawh cawngsaw pakheh tah a paw a cang ly leh a no khatah , ‘ Kama taitah na hmuh khy a paw bawnah cawh Korban , ( A silang cawh Khazing khatah pehlai a cang thah ) a cang a , ’ a tah caco ,
41007012	ma cawngsawpaw cawh a no a cang ly leh a paw cung letah zehmai tuasah sai khawh bei he ceh .
41007013	Naa hlai pachaw laipaw he ceh phungbia khei Khazing bia khah zelypaw tah naa cangsah . Taico , hming hringpaw sahlo zong ma hraco naa tua , ” a tah he .
41007014	Zisu tah ming zawpui khah Ama khatah y kaw he ka , “ Ming vytei , ka bia heh nawthlia la , hnih thai my lo .
41007015	Kaw taitah chunglang a naepaw taco cawngsaw khah papia palui be . Kaw taitah a ka piapaw duitei taco cawngsaw khah a papia palui .
41007016	Thuinah nawkho a hnuipaw maikaw taco thui he seh , ” a tah .
41007017	Zawpui cawh seisai he ka , ing chunglang a nae khy taitah a hningzuitu sahlo taco tawchingnah bia a silang khah aa hae .
41007018	Zisu taco , “ Naaning zong ma tlua co maw naa lung a co ? Kaw taitei chunglang a naepaw taco cawngsaw cawh papia palui khy be tahpaw cawh hnih bei he ceh maw ?
41007019	Zecawtamaw tatah a lungthing chunglang a nae lytah a ri lang a nae ka , alailang a pia kaw thlang , ” a tah he . Zisu tah ma hratei a reipaw heh zehapaw epaw hmai a pathai a tah dunah a cang .
41007020	Ma hrahei rei vy ka , “ Thinglung chung taitah a kapiapaw tahei cawngsaw cawh a papia a palui tei .
41007021	Zecawtamaw tatah cawngsaw lungthing chung taihei a chaw lypaw khuarawnah sahlo , canu capaw suanah , ruhnah , lenongnah , a pheinah ,
41007022	duhlui hnuinah , zia hnuinah , hinghenah , hohenah , hnachuanah , male thai pachianah , a palai a patuinah le a ningcang lytah khuasahnah tahpaw sahlo a chuh he .
41007023	Ma hmingchaw ly vytei heh chunglang taitei a ka piapaw cang he ka , cawngsaw a papia a palui sahpaw a cang he , ” a tah he .
41007024	Zisu cawh ma hminghmaw cawh seisai ka , Tair khua kaekang lang a sei . Ingkheh chung letah a nae ka , ahohmai khah hnisah du bei he , canghrasala a nawh khy hlui be .
41007025	A sawcanu thlawpaw pialuipaw tei a tlepaw canu pakheh cawh Zisu kong a thui cangkawleh rairang tah a vong ka , a phehrang lekhei a bawh .
41007026	Ma canuno cawh Siria pai Fonisia raang letei a pipaw , Grik cawngsaw a cang . A sawcanu chung letei khachia papia pah pawtah Zisu cawh a naw .
41007027	Zisu taco , “ Sawtei leh taco aa dupaw vytei e taw he seh . Sawtei leh aa very cawh lá tah ui sahlo peh cawh a phung cang be , ” tatah a tah .
41007028	Canuno taco , “ A cang , Abuipaw , canghrasala cabuai rai letei a ungpaw ui sahlo taco sawtei leh didang cawh aa khi thlang hrah , ” tatah a palei .
41007029	Mataico Zisu tah , “ Ma hratei na pachainah cawtah hei , ing lang na dih khy . Khachia tah na sawcanu cawh a piasai thah , ” tatah a tah .
41007030	Cawngsawno cawh ing lang cawh a dih ka , khachia tei a piasai thahpaw a sawcanu cawh lakhing letah a lia thlangpaw khah a hmuh .
41007031	Ma khy taico Zisu cawh Tair khua taikhei piathlah ka , Sidon khua cahrong ka , Galili rili lang cungthlah ka , Dekapoli raang lang a sei .
41007032	Ma leco cawngsaw pakheh a nawpang katei , a rei a thlaw thai lypaw cawh Ama khatah va chua khui he ka , a cung letah a kih pahnia pawtah Zisu cawh aa naw .
41007033	Zisu tah ama cawh zawpui hrong taico piathlah khui ka , a nawkho chunglang cawh a kihdong a cahro . Mataico a ci tah chawh ka , a lui cawh a tong .
41007034	Avai lang a y ka , a sah pui tah a husua ka , cawngsawpaw khaco , “ Effatha , ” ( A silang cawh a hong tua tahnah a cang ) tatah a tah .
41007035	Ma cangkawleh cawh a naw cawh a awng ka , a lui cawh a ka catlai ka , achaw teitah bia a rei .
41007036	Zisu tah ahohmai thuisah khe lo tatah bia a patai he . Canghrasala , a hlu vy bia a patai he leh , a hlu vy tah aa reilai tima .
41007037	Cawngsaw sahlo cawh aa khuarawh a haa ngetei . Aaning taco , “ A tuapaw hming vytei heh a chah caimang . A nawpangpaw hmai khua thuisah ka , a rei a thlaw thai lypaw zong a rei a thlawsah , ” tatah aa tah .
41008001	Ma ningcai leco , cawngsaw hringpaw a hlupui a pahmo hui he . Epaw zehmai aa hnuilynah cawtah Zisu tah a hningzuitu sahlo cawh y he ka ,
41008002	“ Ma cawngsaw sahlo heh kama khatah ningthung tai ung myca he ka , e ruapaw zehmai aa hnui khawh ly cawtah ka ning aa pa do ngetei .
41008003	Aa ngaidi hmotah tlungsah my he neh seh la , lang letah a baw he a . Zecawtamaw tatah mehthaikheh cawh langhlaw pui taitah a va chuhpaw aa cang cawtah , ” a tah he .
41008004	A hningzuitu sahlo taco , “ Ma raang kingdang lehei ma vytei mehnung dang ruapaw lawh heh ahomaw a hmuh khy a ? ” tatah aa chai .
41008005	Zisu tah , “ Very tlang khazeh maw naa hnui ? ” tatah a hae he . “ Tlangsarih , ” tatah aa chai .
41008006	Ming zawpui cawh alui letah a tysah he . Ma khy taico very tlangsarih cawh law ka , Khazing khatah lawngbia a hlai khy taitah ky chy ka , a hningzuitu sahlo cawh zawpui khah rai rua pawtah a peh he . A hningzuitu sahlo tah zawpui cawh aa rai he .
41008007	Ngadih a cawngpe hnui pai he ka , ma caw zong taco alawngnah bia hlai ka , a hningzuitu sahlo khah raipai law a tah he .
41008008	Aa dawngkasawny co e he ka , aa ri a vaw ngetei . Taico , a hningzuitu sahlo tah ebangpaw cawh pakhong he ka , baisarih chih ky tah aa dui .
41008009	Ma letei very a epaw he cawh patling 4000 hrawng a tah he . Mataico Zisu tah zawpui cawh ing lang a disah he .
41008010	Ma khy taico a hningzuitu sahlo khatah tuilawng chunglang a nae he ka , Dalmanutha pai lang aa sei .
41008011	Farasi sahlo cawh Zisu khatah a vong he ka , bia aa hae . Ama khah pase du tah vaicung langtei ningang chuipaw paching pakhanah tua khah aa sia .
41008012	A hu a sah pui tah sua ka , “ Atochai cawngsaw tahei zecawtamaw ningang chuipaw paching pakhanah heh aa du tlong ? Biahmuisui ka ca ching he , ma hapaw hming cawh peh cang a bei he , ” tatah a tah .
41008013	Taico , aaning cawh seisai he ka , tuilawng chunglang cawh a nae ka , Galili tuiping raechai lang a sei .
41008014	A hningzuitu sahlo tah very a pho monghly he ka , tuilawng chung leco aaning khatah tlangkheh tei suipaw a ung .
41008015	Taico Zisu tah aaning sahlo cawh , “ Farasi sahlo le Herod raangri taikhei a vai la , a raering my lo , ” tatah a tah he .
41008016	A hningzuitu sahlo tah , “ Very kaa hnui ly cawtah a reipaw a cang , ” tatah pakheh le pakheh a tah tlungmang he .
41008017	Zisu tah aa reipaw bia khah hnih ka , aaning khah , “ Zecawtamaw very naa hnui lypaw kong naa rei leimei ? Ato tingtai hnih thai ting bei he ceh maw ? Naa lung a ku achaw caw tamaw ?
41008018	Meh hnui thlang tlung pawtah hmuh bei he ceh maw ? Naw hnui thlang tlung pawtah thui bei he ceh maw ? Taico a thui thlang bei he ceh maw ?
41008019	Mehnung 5000 caw tei very tlang pangaw ka chy ning takhei a hluipaw khah bai khazeh maw naa dui kha ? ” tatah hae he ka , “ Baihraw hluihning , ” tatah aa chai .
41008020	Taico Zisu tah , “ Taico mehnung 4000 caw tei very tlang sarih ka chy ning takhei a hluipaw bai khazeh maw naa dui vy kha ? ” tatah hae he ka , “ Bai sarih , ” tatah aa chai .
41008021	Zisu taco , “ Ma naná co hmai hnih thai ting bei he ceh maw ? ” tatah a tah he .
41008022	Bethsaida khua cawh va phah he ka , mehcopaw pakheh khah cawngsaw thaikheh tah va chua khui he ka , tongpá pawtah Zisu cawh aa naw .
41008023	Taico mehcopaw cawh a kih tah tle ka , khua lailang a piakhui . A mehkho leco a ci tah chawh ka , a cung letah a kih chia ka , “ Zehming sangkheh chang na hmuh maw ? ” tatah a hae .
41008024	Mehcopaw cawh a ka hui ka , “ Cawngsaw hmuh he neh ka , thingkungpaw sahlo aa seilaipaw ky aa lo , ” tatah a tah .
41008025	Zisu tah a meh cung leco a kih cawh a chia kaw . Taico a meh cawh ka dui ka , khuahmuh kaw ka , zezongpui khah a sepaw teitah a hmuh khy he .
41008026	Taico Zisu tah a ing lang a disah ka , “ Khua chunglang a nae kaw kheh lo , ” tatah a tah .
41008027	Zisu le a hningzuitu sahlo cawh Sisaria Filipi a kaekang letei khuatei sahlo lang cawh a sei he . Aa seilaining taco , a hningzuitu sahlo khah , “ Cawngsaw tah aho aa pa tah maw ? ” tatah a hae he .
41008028	A hningzuitu sahlo tah , “ Thaikhehpaw tah baptisma peitu Johan a cang aa ca tah , thaikhehpaw tah Elija a cang ca tah he ka , ahringpaw taco Khazing khuavang pakheh kheh cawh a cang aa ca tah , ” tatah aa tah .
41008029	Zisu tah , “ Naaning tah saw aho a cang naa pa tah maw ? ” tatah a hae he . Piter tah , “ Nama cawh Khri cawh na cang , ” tatah a chai .
41008030	Zisu tah Ama a kong khah ahohmai ching khe lo tatah raeringnah a peh he .
41008031	Taico , Cawngsaw Sawcapaw tah taithuinah a hlupui ing ka , macang sahlo le tlangbui macang sahlo le phungbia cawngpahtu sahlo tah hlawh a he ka , aa thaw a . Canghrasala ningthung khy tah a tho kaw a , tatah cawngpah hrang a patho he .
41008032	Ma bia cawh a sepaw teitah Zisu tah a ching he . Taico , Piter taco a cakih lang seikhui ka , a mochia .
41008033	Canghrasala Zisu cawh a paleh ka , a hningzuitu sahlo khah ming he ka , Piter cawh a raw . “ Setan , kama tai hei seihly ! Khazing lang hming pacang ly ceh tah cawngsaw lang hming na pacang vy hri hi , ” tatah a tah .
41008034	Taico Zisu tah a hningzuitu le zawpui cawh Ama khatah y he ka , “ Ahohmai zui a pa dupaw cawh ama a dunah khah seisai seh la , a khraws cawh a puh seh la , pazui seh .
41008035	Zecawtamaw tatah a hringnah pachah a dupaw taco hly a ka , canghrasala , Kama le thawngchawbia rawng tah a hringnah a hlypaw taco a pachah a .
41008036	Cawngsaw pakheh tah khazaw heh a pungpaluh tah hnui seh la , a thlawpaw a sung caco zemaw a cawtah a chahnai a ?
41008037	Cawngsaw tah a thlawpaw khah hmuh kaw pawtah zemaw a peh khypaw a ung ?
41008038	Atochai a pheinah chai le , suanah chai lehei Kama le ka bia a zawkhuipaw maikaw cawh Cawngsaw Sawcapaw tah a Paw rungnawnah le a vaiming pathai sahlo khatah a za cung tihtah a zawkhui hra he a , ” tatah a tah he .
41009001	Mataico , aaning cawh , “ Biahmuisui ka ca ching he , ma lehei a daw thlangpaw sahlo hrong lehei Khazing painah raang cawh hmingtuakhynah khatah a va tlungpaw aa hmuh hlai taco mehthaikheh cawh thi balang bei he , ” tatah a tah .
41009002	Taico , ningruh khy tah Piter le Jeims le Johan cawh Zisu tah tlaang sangpaw lang a kekhui he . Ma leco aaning teitah aa ungning tah Zisu cawh aa hmekaw leco a hmuisang cawh a thlai .
41009003	A chaichi cawh raang ngetei ka , a khaipaleh he . Cawngsaw tei aa rangsah khypaw navy tah a rang vy syly he .
41009004	Aa hmekaw leco Elija le Moses cawh a va lang he ka , Zisu khatah bia aa rei hrui leimei .
41009005	Piter taco Zisu cawh , “ Cawngpahtu , ma lehei ung heh kaa cawtah a chah ngetei . Thlangda nama na cawtah sangkheh , Moses cawtah sangkheh , Elija cawtah sangkheh tatah sangthung sah a he peh , ” tatah a tah .
41009006	Aa ci tu cawtah zemaw ka rei a tahpaw hmai hnih be .
41009007	Taico aa cung letah meding cawh va thang ka , aaning cawh pahlong he ka , meding chung taico , “ Ma heh ka dopaw ka Sawcapaw a cang , a bia nge my lo ! ” tatah o a za ring .
41009008	Aa kaekang cawh a hui tlamang he ka , Zisu tah cy ly co ahohmai hmuh bei he .
41009009	Tlaang cung taitah aa za cungthlah ning takhei Zisu tah , “ Cawngsaw Sawcapaw heh thihnah taitah a tho kaw hlai vytei cawh naa hmuhpaw khah ahohmai ching khe lo , ” tatah a tah he .
41009010	Ma kong khah aa lung chung letah a cingkai thlang he ka , canghrasala aaning le aaning cawh , “ Thihnah taitah tho kaw , a tahpaw heh ze silang maw a cang ? ” takhah aa reisia .
41009011	Taico Zisu cawh , “ Zecawtamaw phungbia cawngpahtu sahlo tah Mesiah hlai tah Elija a vong taw hrahring a , aa tah ? ” tatah aa hae .
41009012	Zisu tah , “ Elija cawh a vong taw hmuisui ka , zezongpui khah a parai pacia thlu . A cang caco , zecawtamaw Cawngsaw Sawcapaw cawh a sah pui tah tai-ing a ka , hlawh a cang a tatah Capathai letah cia a cang ?
41009013	Canghrasala , ka ca ching he , Elija cawh a vong thah ka , Capathai letah ciapaw tei hrakhei aa dudú khei ama cawh aa tua thah , ” tatah a palei he .
41009014	A hningzuitu ahringpaw sahlo aa kung aa va phah tihtah cawngsaw hlupui tah za pahlong thlang he katei , phungbia cawngpahtu thaikhehpaw sahlo khatah bia a za ei leimeipaw he khah aa hmuh .
41009015	Zawpui takhei Zisu aa hmuh cangkawleh aa khuarawha ka , va saihno he ka , aa va dai .
41009016	Zisu tah , “ Aaning sahlo khatah ze kong maw na ei leimei he ceh ? ” tatah a hae he .
41009017	Zawpui hrong taitah pakhehpaw tah , “ Cawngpahtu , ka sawcapaw cawh khachia tah a tle cawtah a rei zong thlaw khy be ca ka , nama khatah ka va seikhui .
41009018	Khachia tah a chuahno ning maikaw leh alui letah a va chai . A ci tatabu chuh ka , a haw ria ka , a hruipaking tei . Na hningzuitu sahlo heh khachia papia pá pawtah naw he neh ka , canghrasala papia khy bei he , ” tatah a tah .
41009019	Taico Zisu tah , “ Vy zingnah a hnui lypaw cawngsaw sahlo , ze tih tai maw naaning khatah ka ung a ? Ze tih tai maw ka lung ka ca pasua pá he a ? Nyhehpaw cawh a vong khui tua o , ” a tah he .
41009020	Taico nyhehpaw cawh a vong khui he . Khachia tah Zisu khah a hmuh cangkawleh nyhehpaw cawh alui letah phongchai ka , ama le ama hmai a hni lytah a paleh a pathae ka , a ci tatabu zong a chuh thlu .
41009021	Zisu tah , “ Ma hratei a ungpaw heh zekhah cai maw a tah ? ” tatah nyhehpaw a paw khah hae ka , “ A nyheh teitah , ” tatah a paw taco a tah .
41009022	Taico a paw taco , “ Me chunglang bo ka , tui chunglang zong thlah ka , uihlupui a thaw daimang tei . Na tua khy caco , ning ma do la , ma baw ky law , ” tatah a tah .
41009023	Zisu taco , “ Na tua khy caco na tah maw ? Zingnah a hnuipaw caw taco zezong tua khy a cang , ” tatah a tah .
41009024	Ma cangkaw leco , a paw cawh , “ Ka zing hmuisui , ka zing vy nápaw cawtah pa baw ky law , ” tatah a tah .
41009025	Zawpui tah aaning lang a va ne vy leimeipaw he khah a hmuh tihtah Zisu tah thlawpaw pialuipaw cawh a hrangso ka , “ Nama , a naw a pangpaw le a rei a thlaw thai lypaw thlawpaw , nyhehpaw chung taikhei piathlah la , zening tahmai a nae kaw khawh kheh tatah bia ka ca peh , ” tatah a tah .
41009026	Khachia cawh ka sang ka , nyhehpaw khah a sah pui tah cathing si ka , a chung taico a piathlah . Nyhehpaw cawh mehthi rawh lo ka , macawtaco cawngsaw vytei tah , “ A thi thah , ” tatah aa tah .
41009027	Canghrasala , Zisu tah a bang tah tle ka , patho ka , a ka daw .
41009028	Taico Zisu cawh ing chunglang a nae khy taitah a hningzuitu sahlo tah , “ Zecawtamaw kaaning tah kaa papia khy be ? ” tatah aparuh teitah aa hae .
41009029	Zisu taco , “ Ma hapaw hming heh cawh thlawchangnah tah cy ly co zetahmai papia khy cang be , ” tatah a palei he .
41009030	Ma hminghmaw taico Zisu le a hningzuitu sahlo cawh piathlah he ka , Galili raang cahrong pai tah aa sei . Zisu tah zeletamaw aa ung tahpaw khah ahohmai hnisah du bei he .
41009031	Zecawtamaw tatah a hningzuitu sahlo khah a cawngpah leimei ning he cawtah a cang . Aaning cawh , “ Cawngsaw Sawcapaw heh cawngsaw sahlo kih letah luithae a cang myca a . Aaning sahlo taco aa thaw a , taico ning thung khy letah a tho kaw a , ” a tah he .
41009032	Canghrasala a rei dupaw khah aa hni ly naná teitah Ama khah hae hri ngang bei he .
41009033	Kapernaum khua khah va phah he ka , ing chunglang a nae ka , a hningzuitu sahlo cawh , “ Langpui lekhei zemaw na ei lai leimei he ceh ? ” tatah a hae he .
41009034	Canghrasala palei bei he . Zecawtamaw tatah langpui letei a ei laipaw he cawh kaaning hrong lehei ahomaw alai caipaw a cang a takhah a cangnah cawtah .
41009035	Zisu cawh a ty ka , a hningzuitu hluihning khah y he ka , “ Ahohmai alaicaipaw cang a dupaw cawh a nytaw caipaw tah a tua seh la , ming maikaw raihretu tah a tua seh , ” a tah he .
41009036	Nyhehpaw cawh law ka , aa hrong letah a dawsah . Pawng ka , aa hai letah ,
41009037	“ Ahohmai kama ka ming tah ma hapaw nyhehtei heh a cyhlangpaw cawh kama a pa cyhlangpaw a cang . Ahotahmai kama a pa cyhlangpaw cawh a pa tawtupaw a cyhlangpaw a cang , ” a tah he .
41009038	Johan taco , “ Cawngpahtu , cawngsaw pakheh tah na ming tah khachia a papia leimeipaw hmuh he peh ka , kaa bu cawngsaw a cang lynah cawtah tua kheh law tatah kaa thly , ” tatah a tah .
41009039	Zisu taco , “ Thly khe o , ka ming tah ningang chuipaw hming a tuapaw taco , a tua khy taikhei co a ry hlai leco pa reipachia a beh .
41009040	Ahohmai a ma cakhae lypaw maikaw cawh kaa cawngsaw a cang he .
41009041	Biahmuisui ka ca ching he , ahohmai , Khri tei naa cangnah cawtah ka ming tah tui cakaw ny kheh tei hmai a ca peipaw he cawh aa longmai cawh hmuh lytah ung hrahring a bei he .
41009042	Taico pakheh kheh tah Kama a pa zingpaw nyhehtei pakheh khah a suasah caco a hirong letah sangrianah lung pathle tah rili chunglang thlah he seh la , a cawtah a chah vy a .
41009043	Na kih tah a ca suasah caco , taichung la , vathlang . Kih rahning tah a de thai lypaw hraihming me lang tlah navy co , kih hnui ly tei chaizaw hringnah chunglang a nae cawh na cawtah a chah vy .
41009045	Na phe tah a ca suasah caco , taichung la , vathlang . Phe rahning chi tei hraihming chunglang tlah navy co , phe lytah chaizaw hringnah chunglang a nae cawh na cawtah a chah vy .
41009047	Mataico na meh tah a ca suasah caco , khy hly thlang . Meh rahning chitah hraihming lang tlah navy co Khazing painah raang chunglang meh rakheh khatah a nae khah na cawtah a chah vy .
41009048	Hraihming chung leco , ‘ Salung zong thi be ca he ka , me zong de beh . ’
41009049	Cawngsaw maikaw cawh me khei paci hratah aesah a cang he a .
41009050	Paci cawh a chah , canghrasala a aenah a ly caco , zekhatamaw na aesah khy khaw a ? Paci hratah ae la , pakheh le pakheh a dorai teitah ung my lo , ” a tah he .
41010001	Ma khy taico Zisu cawh ma hminghmaw taico piathlah ka , Judia raang le Jordan tuivaw rae lang khah a sei . Ma leco cawngsaw hlupui cawh Ama khatah a vong hui he ka , a tua teipaw hratah aaning cawh a cawngpah he .
41010002	Ama khah pase du tah Farasi thaikheh sahlo cawh Ama khatah a vong he . A hai letah , “ Capaw tah nupui mah heh a phung a cang maw ? ” tatah aa hae .
41010003	Ama taco , “ Moses tah zekhatamaw phungbia a ca peh he ? ” tatah a palei he .
41010004	Aaning taco , “ Moses tei bia a mah pehpaw cawh capaw tah a nupui cawh mahnah ca a ciapah caco , a mah khy thlang , ” tatah aa tah .
41010005	Taico Zisu tah , “ Moses tei ma phungbia a ca cia pahpaw he cawh naa lung a khong tunah cawtah a cang .
41010006	Canghrasala , a hrangthoning taco , ‘ Khazing tah canu le capaw tatah a tua he . ’
41010007	‘ Ma rawng taco capaw tah a no le a paw khah seisai a he ka , a nupui khatah a pahlawng a ka ,
41010008	ma tlaw pahning cawh ngaisaw pungkheh tah aa cang a . ’ Macawtaco aaning cawh pahning cang khawh bei he , pakheh a cang myca he .
41010009	Macawtaco , Khazing tei a patongpaw he cawh cawngsaw tah pachai kheh he seh , ” tatah a palei he .
41010010	Ing chunglang a nae kaw khy tai he tah a hningzuitu sahlo tah ma kong khah Zisu aa hae .
41010011	Zisu tah , “ A nupui mah katei , ahringpaw canu a chuipaw cawh a nupui khah a pheisaipaw a cang .
41010012	Ma hraco canu tah a pasae khah kawsai tah capaw ahringpaw khatah a pahlawng caco , a pasae a pheisaipaw a cang hrah , ” tatah a tah he .
41010013	Taico , Zisu tah tong he seh la , bonghnang song he seh tah du tah nyhehtei sahlo khah va chua khui he ka , canghrasala , a hningzuitu sahlo tah aa raw he .
41010014	Zisu tah ma cawh a hmuh tihtah a thingae ka , aa hai letah , “ Nyheh sahlo cawh kama khatah a vong he seh , pakhang khe o . Zecawtamaw tatah Khazing painah raang cawh ma hapaw sahlo aa tei khah a cang .
41010015	Biahmuisui ka ca ching he , Khazing painah raang cawh nyheh hratei a cyhlang lypaw taco a chung lang a nae by a be , ” tatah a tah .
41010016	Taico nyhehtei sahlo cawh aa bang tah tle he ka , aa cung letah a kih pahnia ka , bonghnang a song he .
41010017	Zisu cawh khuatlong pawtah a tho ning takhei cawngsaw pakheh va sai ka , a hmekung letah a khuh a panai . “ Cawngpahtu chaw , chaizaw hringnah ka hmuh khy nápawtah zemaw ka tua a ? ” tatah a hae .
41010018	Zisu taco , “ Zecawtamaw a chawpaw na pa tah ? Khazing tah cy ly co ahohmai a chawpaw ung bei he .
41010019	Biapeh sahlo cawh na hni thlang . ‘ Lenong kheh , a phei kheh , ru kheh , ahmang lypaw bia hnikhuitu cang kheh , dungkhei hmang kheh , na no le na paw cizaw my lo , ’ tahpaw sahlo a cang he , ” tatah a tah .
41010020	Ma satlepaw taco , “ Cawngpahtu , ma hming vytei heh cawh ka nyheh ning taitah ka zui ciapaw longtei a cang , ” tatah a chai .
41010021	Zisu tah ama cawh ming ka , a cung letah donah a hnui . “ Hming sangkheh na by . Va sei la , na hnuipaw vytei va zua la , mehsisah khah tangka va pei la , vaicung letah chosung na hnui a , taico a vong la , pa zui , ” tatah a tah .
41010022	Ma bia cawh a thui tihtah satlepaw cawh a hme a chia . Ama cawh mehrung a cangnah cawtah a ngechia hmotah a sei hly .
41010023	Zisu tah a kaekang leco ming ka , a hningzuitu sahlo hai letah , “ Mehrung cai taco Khazing painah raang letah a nae heh a ru caimang ! ” tatah a tah .
41010024	A hningzuitu sahlo tah ma bia cawh aa thui tihtah aa khuarawh a haa ngetei . Canghrasala Zisu tah , “ Ka sawtei sahlo , Khazing painah raang letei a nae heh a ru caimang !
41010025	Mehrung tei Khazing painah raang letah a nae navy co ceiphing kho letah sahisy a nae heh a neh vy a , ” tatah a tah vy he .
41010026	A hningzuitu sahlo taco , aa ningang hmotah , “ A cang caco , ahomaw pachah a cang khy a ? ” tatah aaning le aaning a tah he .
41010027	Zisu tah aaning cawh ming he ka , “ Ma hming heh cawngsaw caw taco cang khy be , canghrasala , Khazing caw taco a cang khy lypaw zehmai ung be , ” a tah he .
41010028	Piter tah Zisu cawh , “ Kaaning taco zezongpui seisai tah kaa ca zui hi , ” tatah a tah .
41010029	Zisu tah , “ Biahmuisui ka ca ching he , kama ka rawng tah le , thawngchawbia rawng tah a ing maw , a uny sahlo maw , a satei sahlo maw , a no maw , a paw maw , a sawtei sahlo maw , a ly sahlo maw , a seisaipaw maikaw cawh ,
41010030	ato hringchung cai lehei a leh zakheh tah aa hmuh a . Ing sahlo , uny sahlo , satei sahlo , no sahlo , sawtei sahlo le , ly sahlo khahei hrehnah zong khah aa hmuh a . Mataico a va chuh lepaw cai letah chaizaw hringnah zong aa ting a .
41010031	Canghrasala , a hme a sahpaw mehlupui cawh hningkha he ka , a hningkhapaw cawh hme aa sah tae a , ” tatah a tah he .
41010032	Jerusalem khuapui lang cawh seichy he ka , Zisu tah langhme a chuilai he . A hningzuitu pahrawhluihning sahlo cawh aa khuarawha ka , ahringpaw a zuipaw sahlo zong taco aa ci . A hningzuitu pahrawhluihning cawh aaning teitah Zisu tah seihly khui he ka , a cung letei a va tlung lepaw khah a ching he .
41010033	Zisu tah , “ Atoheh Jerusalem khuapui lang sei he peh ka , Cawngsaw Sawcapaw heh tlangbui macang sahlo le phungbia cawngpahtu sahlo khatah luithae a cang a . Aaning sahlo taco thaw pawtah thaily cangsah a he ka , Gental cawngsaw sahlo kih letah peh a cang a .
41010034	Ma sahlo taco pasipasa he ka , aa ci tah chawh a he ka , basung tah chei a he ka , aa thaw a . Ningthung khy taitah a tho kaw a , ” a tah he .
41010035	Taico , Zebedi sawcapaw leh Jeims le Johan cawh Zisu khatah a vong he . A hai leco , “ Cawngpahtu , kaa ca haepaw maikaw ma tuapah law tah kaa du , ” tatah aa tah .
41010036	Zisu taco , “ Naa cawtah ze hming maw ma tuapah seh tah naa du ? ” tatah a hae he .
41010037	Aaning taco , “ Na painah a rungnawpaw letah na cacang lang pakheh , na cavui lang pakheh a ma tysah la , tah kaa du , ” tatah aa palei .
41010038	Zisu taco , “ Naa haepaw heh hnih thai bei he ceh . Ka ding lepaw tai-ingnah ny heh naa ding khy a maw ? Thihnah baptisma ka ing ruapaw zong naa ing khy a maw ? ” tatah a tah he .
41010039	Aaning taco , “ Kaa ding khy a , ” tatah aa chai . Zisu taco , “ Ka ding ruapaw tai-ingnah ny zong ding he ceh ka , ka ing ruapaw thihnah baptisma zong naa ing a .
41010040	Canghrasala , ka cacang lang le ka cavui lang tah a tynah naw cawh kama ka rei cang be . Ma hming sahlo cawh Khazing tei a pachia pahpaw sahlo aa cawtah a cang , ” tatah a tah he .
41010041	Ma bia cawh a hningzuitu ahringpaw pahraw tah aa thui tihtah Jeims le Johan aa cung leco aa thing a ae ngetei .
41010042	Taico , Zisu tah hmingkheh tah y he ka , “ Gental cawngsaw sahlo uhtu bui a cangpaw sahlo taco aa rai leteipaw sahlo cung letah abui tah a bui so he ka , builai sahlo cawh aa cung letah naw aa hnui ngetei tahpaw khah naa hni .
41010043	Naaning sahlo cawh ma hraco naa cang ruapaw cang be . Ma navy co , naaning hrong lehei mehlai cang a dupaw taco , naa raihretu tah a tua seh la ,
41010044	a pakhehnah cang a dupaw taco , cawngsaw maikaw sae tah a tuapaw a cang .
41010045	Cawngsaw Sawcapaw heh a rai hrepá pawtah cang lytah male rai hre rua pawtah le mehlupui tlang ruapaw cawtah a hringnah peh rua pawtah a vongpaw hrahei , ” a tah he .
41010046	Mataico Jeriko khua aa va phah . Zisu le a hningzuitu sahlo le ming rungpui cawh Jeriko khua taitah aa piathlah ning takhei , Timai a sawteipaw Bartimai , mehcopaw cawh kih do pawtah langpui kae letah a ty thlang .
41010047	Taico Nazaret Zisu a cang tahpaw a thui cangkawleh , “ David Pathlah , Zisu , ning pa do ky law ! ” tatah a thangpui tah a y .
41010048	Cawngsaw hlupui tah raw he ka , de teitah ung thlang aa tah . Canghrasala , “ David Pathlah , ning pa do ky law ! ” tatah a thang vy tah a y .
41010049	Zisu cawh a daw ka , “ Va y tua o , ” tatah a tah he . Taico mehcopaw cawh va y he ka , “ Na thawchah seh , a daw ! Ama tah a ca y , ” tatah aa tah .
41010050	A angkilai cawh vathlang ka , a catho ka , Zisu khaco a va sei .
41010051	Zisu taco , “ Na cawtah ze tuapah maw na du ? ” tatah a hae . Mehcopaw taco , “ Cawngpahtu , khuahmuh khy ka du , ” tatah a palei .
41010052	Zisu taco , “ Sei myca , na zingnah tah a ca dangsah thah , ” tatah a tah . Ma cangkaw leco khuahmuh ka , Zisu a seinah lang khah a zui .
41011001	Jerusalem lang a va nae myca he ka , Oliv tlaang letah a ungpaw Bethfes le Bethani khua aa phah tihtah Zisu tah a hningzuitu pahning khah a seisah hlang he .
41011002	Aa hai letah , “ Naa hme khua lekhei va seí la , khuachung naa nae cangkawleh he ceh ahotahmai aa ke bang lypaw la teitei a hrai thlangpaw khah naa hmuh a . A rui khah thlang he ceh ka , ma lang heh naa va hrui a .
41011003	Pakheh kheh tah , ‘ Ze rua tamaw ma hrakhei naa tua ? ’ aa ca tah caco he , ‘ Abuipaw tah a hia , ma lehei a va chia kaw palang a , ’ tatah tah my lo , ” a tah he .
41011004	Mataico va seí he ka , langpui kae letei ing a hawkaw tung letei aa hrai thlangpaw , la teitei cawh aa hmuh .
41011005	A rui aa thlang ning takhei aa kae letei a dawpaw sahlo tah hmuh he ka , “ Zemaw la teitei rui khah naa thlang ? ” tatah aa tah he .
41011006	Zisu tei a chingpaw he hrakhei chai he ka , cawngsaw sahlo taco seikhui thlang o , aa tah he .
41011007	La teitei cawh Zisu kung va tlung khui he ka , a cung letah aa pai sahlo dae he ka , Zisu tah a ke .
41011008	Taico cawngsaw hlupui tah langpui leco aa pai sahlo phaw he ka , mehthaikheh cawh lyraang letei chingbu khah va chaw he ka , aa phaw pah hrah .
41011009	Mataico , a hmelang tei a seipaw sahlo le , a hninglang tah a zuipaw sahlo taco , “ Hosana ! Abuipaw ming tei a vongpaw cawh bonghnang song tah ung ky seh .
41011010	Kaa mapaw , David painah raang , a va tlung leimeipaw cawh bonghnang song tah ung ky seh . Hosana ! A sangcainah vaicung lekhei Khazing cawh reithai tah ung ky seh . ” tatah a y he .
41011011	Zisu cawh Jerusalem khuapui lang a nae ka , behnah ing lang khah a va seí . Zezongpui khah ming ka , canghrasala zailang a cang thah cawtah piathlah kaw ka , a hningzuitu pahrawhluihning khakhei Bethani khua lang aa sei kaw .
41011012	A ningthlamongpaw cawh Bethani khua taitah aa piathlah ning takhei Zisu cawh a ngai a di .
41011013	Langpa tah thuiku kung a bu a chaw ngeteipaw khah va hmuh ka , a thui ung maw tahpaw ming pawtah a va seihno . Canghrasala a va phah tih taco , a thui tih cai a cang lynah cawtah a hnaw tah cy ly co zehmai hmuh be .
41011014	Mataico thuiku kung khah , “ Ahotahmai tah na thui ca e khawh kheh he seh , ” tatah a tah . Ma bia a reipaw cawh a hningzuitu sahlo zong tah aa thui .
41011015	Zisu cawh Jerusalem khuapui a va phah tihtah behnah ingdung chunglang khah a va nae . Behnah ing letei hming a zuapaw sahlo le a copaw sahlo khah tingchua thlu he ka , tangka a thlaipaw sahlo aa cabuai le thury a zuapaw sahlo aa dyching sahlo khah a palehly thlu he .
41011016	Zua ruapaw hming khah behnah ingdung cahrong tah tlelai khah ahohmai sai bei he .
41011017	Taico aaning sahlo a cawngpah ning he tah a reipaw cawh , “ Capathai letah ma hrahei cia cang bei maw ? ‘ Ka ing cawh mingphing vytei cawtah thlawchangnah ing tatah aa tah a . ’ Canghrasala naaning taco , ‘ Mehru kua , ’ tah naa tua , ” a tah he .
41011018	Tlangbui macang sahlo le phungbia cawngpahtu sahlo taco ma bia cawh thui he ka , Ama khah thaw khy nápaw langpui hui hrang aa patho . A cawngpahnah takhei ming zawpui aa lung khah tong tu ka , macawtaco Ama khah aa ci .
41011019	Zailang a va chua tihtah Zisu le a hningzuitu sahlo cawh khuapui chung taikhei a piathlah he .
41011020	A ningthlamongpaw mongdi tah aa seipai khei thuiku kung cawh a hrang tai a ro thahpaw khah aa hmuh .
41011021	Piter tah a thui thlang cawtah Zisu hai leco , “ Cawngpahtu , mingtua , chia na sahpaw thuiku kung kheh a ro thlu thah khi , ” tatah a tah .
41011022	Zisu tah , “ Khazing khah zing my lo .
41011023	Biahmuisui ka ca ching he . Pakheh kheh tah ma tlaang heh , ‘ Sei la , rili chung lang a va thlah , ’ tah seh la , lung langlo tah ung lytah a reipaw khah a zing caco , ma hraco tuapah a cang a .
41011024	Macawtaco ka ca ching he , thlawchang tah naa haepaw khah kaa hmuh thah tatah naa zing caco , ma cawh peh na cang a he ceh .
41011025	Mataico , thlawchang tah na daw tihtah na cung letei hmingchahly aa tuapaw maikaw khah ngethai la , ma pawsui co vaicung letei a ungpaw na Paw Khazing tah na suanah vytei khah a ca ngethai hrah a .
41011026	Canghrasala , cawngsaw hringpaw suanah khah na ngethai ly caco , vaicung letei na Paw Khazing tah na suanah khah ca ngethai hrah a be , ” tatah a chai .
41011027	Jerusalem lang khah va tlung kaw he ka , Zisu cawh behnah ingdung chung letei a khiakaly ning tah tlangbui macang sahlo le phungbia cawngpahtu sahlo le macang sahlo khah Ama khatah a vong he .
41011028	Aaning taco , “ Ze nawhnuiná tamaw ma hming sahlo heh na tua ? Ahomaw ma hming sahlo heh tua pawtah nawhnuinah a ca pei ? ” tatah aa hae hri .
41011029	Zisu tah , “ Bia sangkheh ka ca hae tua hrá he a . Pa palei la , ma hming sahlo heh zehapaw nawhnuinah tamaw ka tua tahpaw ka ca ching hrá he a .
41011030	Johan tah baptisma cangsahnah naw a hnuipaw khah vaicung taitah maw , cawngsaw taitah maw ? Pa ching tua o , ” tatah a palei he .
41011031	Reisia he ka , “ Vaicung taitah tah my peh seh la , ‘ A cang caco zecawtamaw Johan cawh naa zing be ? ’ a ma tah a .
41011032	Canghrasala , ‘ Cawngsaw taitah , ’ kaa tah a maw ? ” tatah aa reisia . Aaning tah zawpui khah aa ci he , zemaw tah pawco cawngsaw maikaw tah Johan cawh Khazing khuavang hmuisui a cang tatah aa tah .
41011033	Macawtaco Zisu khatah , “ Hnih bei peh , ” tatah aa tah . Zisu tah , “ Kama zong tah ma hming sahlo heh zehapaw nawhnuiná tamaw ka tua tahpaw ca ching hra bei neh , ” a tah he .
41012001	Taico Zisu tah tawchingnah bia tah a ching he . “ Cawngsawpaw pakheh tah misur buichung a tua . A buichung cawh ruahy sahkhai ka , misur so nápaw kho zong co ka , a haw nápaw siasang zong a do thah . Mataico misur buichung cawh male khah hlei he ka , khuatlongnah lang a sei .
41012002	Hre cai a cang tih taco a sae pakheh khah ama a tinghangpaw pakhong paw takhei ly a hlangpaw sahlo khaco a taw .
41012003	Canghrasala aaning taco ama cawh tle he ka , dai he ka , kih longpaw tah aa kawsah kaw .
41012004	Taico , a sae hringpaw taw kaw ka , ma cawngsawpaw cawh a lu letah phong he ka , ningzaw chuipaw tah aa tua .
41012005	A sae hringpaw taw kaw hui ka , ama zong cawh aa thaw . Ahringpaw sae sahlo khah a hlu vy tah taw he ka , thaikhehpaw cawh dai he ka , thaikhehpaw cawh aa thaw he .
41012006	Taw ruapaw pakheh suipaw a hnui myca . Ma cawh a dopaw , a sawcapaw khah a cang . ‘ Ka sawcapaw cawh aa cizaw a , ’ tah ka , a changnah leco a sawcapaw cawh a taw .
41012007	Canghrasala , ly a hlangpaw sahlo taco , ‘ Ma cawngsaw heh ry cytu a cang . A vong la , thae he peh , taico a ry heh kaa cawtah cang ná seh , ’ tatah pakheh le pakheh aa tah he .
41012008	Taico , ama cawh tle he ka , aa thaw khy taitah misur buichung alailang khah aa vathlang .
41012009	Ma tih taco misur buichung a hnuitupaw takhei zemaw a tua a ? Va seí ka , ly a hlangpaw sahlo khah thé he ka , misur buichung khah ahringpaw khah a hlei he a .
41012010	Capathai letah rei bang bei he ceh maw ? ‘ Ing a sahtu sahlo tei aa hlawhpaw alung cawh a biapui caipaw alung tah a cang .
41012011	Abuipaw tah ma heh a tuapaw cang ka , kaa mehmuh letah khuarawha a chuipaw a cang , ’ a tahpaw khasaw , ” tatah a tah he .
41012012	Taico , Juda hotu sahlo taco Ama tle nápaw langpui khah aa hui , zecawtamaw tatah tawchingnah bia a reipaw cawh aaning a rei hnopaw he a cang takhah aa hni . Canghrasala zawpui khah aa cinah caw he tah Ama cawh aa seisai kaw .
41012013	Ma khy taico , Ama a bia khei Zisu khah tle pawtah Farasi sahlo le Herod a hningzuitu mehthaikheh khah aa taw he .
41012014	Zisu khaco a vong he ka , “ Cawngpahtu , nama cawh zingchuipaw na cangpaw kaa hni . Cawngsaw tah miamang khypaw cang bei ceh , zecawtamaw tatah cawngsaw hme ming bei ceh . Canghrasala Khazing langpui khah biahmuisui a cang naning teitah na cawngpah tei he . Siangpahrang Sizar letah ngungkhui peh heh ahmang maw hmang ly ?
41012015	Kaa pé maw , pé ly ? ” tatah aa hae . Canghrasala Zisu tah cungmai raipha aa cangpaw khah a hmuh tihtah , “ Zecawtamaw o na pa pachia he ceh ? Denari tangka cawh va tle la , pa mingsah tua o , ” a tah he .
41012016	Tangka cawh va tle he ka , “ Aho lingthlaw maw a cawng ? Aho cakhai maw a cia ? ” tatah aaning sahlo cawh a hae he . Aaning tah , “ Sizar , ” tatah aa palei .
41012017	Taico Zisu tah aa hai letah , “ Sizar a tei cawh Sizar khah pei la , Khazing a tei cawh Khazing pei my lo , ” tah he ka , aaning sahlo cawh aa ning aa ang ngetei .
41012018	Ma khy taico , thokawnah ung be a tahpaw Sadusi sahlo cawh Zisu khatah a vong he ka , bia aa hae hri .
41012019	“ Cawngpahtu , Moses phungbia letah cawngsawpaw cawh sawtei sah lytah a nupui khah a thih sai caco , a unypaw takhei lahmeno cawh nupui tah chui kaw seh la , a thipaw caw takhei sawtei sahlo a sah pápaw a cang a tah .
41012020	Uikheh cawh uny pasarih ung he ka , a uthui caipaw tah nupui chui ka , sawtei sah lytah a thi .
41012021	A pahningnahpaw tah ma lahmeno cawh chui kaw ka , canghrasala sawtei sah lytah a thih sai hrah . A pathungnahpaw zong ma hraco a cang hrah .
41012022	Aa pasarih co cawngsawno cawh chui he ka , sawtei sah lytah a thi he . A hning cai tah ma canuno zong cawh a thi hrah .
41012023	Macawtaco thokawnah letah ma canuno cawh aho a nupui maw a cang a ? Aa pasarih tah ma canuno khah aa chui tlung , ” aa tah .
41012024	Zisu taco , “ Naa rawh sua ngetei , Capathai a cang ly le Khazing hmingtuakhynah naa hnilynah cawtah a cang .
41012025	Aa thipaw aa tho kaw tih taco , a chuihae cawh ung khawh a be . Vaicung letei vaiming hratah aa cang tae he a .
41012026	Mehthi sahlo thokawnah kong leco Moses cabu letei chingbu me tah a kangpaw kong lekhei Khazing tah , ‘ Kama cawh Abraham Khazing , Isak Khazing , Jakob Khazing ka cang , ’ tatah a tahpaw khah rei bang bei he ceh maw ?
41012027	Ama cawh mehthi aa Khazing cang be , canghrasala mehring aa Khazing a cang hri . Naa rawh sua caimang ! ” tatah a palei he .
41012028	Phungbia cawngpahtu pakheh a vong ka , ma hratei bia a ei leimeipaw he khah a thui . Zisu tah achaw teitah a palei he tahpaw khah a hmuh tihtah , “ Biapeh vytei hrong lehei zehapaw maw a biapui cai ? ” tatah a hae .
41012029	Zisu tah , “ Biapeh a biapui caipaw cawh ma heh a cang , ‘ Israel cawngsaw sahlo nawthlia tua o . Abuipaw suipaw heh Khazing cang ka , Khazing ahringpaw ung bei he .
41012030	Abuipaw na Khazing khah na lungthing vytei , na hringnah vytei , na khuarawnah vytei , na thawzaang vytei tah do my lo . ’
41012031	Taico a sanghningnah cawh , ‘ Nama na dopaw hratah na ingpaw khah do my lo , ’ tah a cang . Ma sanghning navy hei alai vypaw biapeh ung be , ” tatah a chai .
41012032	Phungbia cawngpahtu tah , “ Cawngpahtu , a chah ngetei , Abuipaw suipaw heh Khazing cang ka , Khazing ahringpaw ung bei he na tahpaw heh a hmangpaw a cang .
41012033	Khazing khah na lungthing vytei , na hnithainah vytei , na thawzaang vytei tah do la , na ingpaw khah nama na dopaw hratah do cawh mero pehlainah vytei le , thuihlainah vytei navy tah biapui vy a cang , ” tatah a palei .
41012034	Zisu tah ma cawngsawpaw tei , singvang ngetei tah bia a paleipaw cawh a hmuh tihtah , “ Khazing painah raang khatah a hlah bei ceh , ” tatah a tah . Ma khy taico ahotahmai tah bia hae ngang khawh bei he .
41012035	Zisu tah behnah ingdung letei a cawngpah ning he takhei , ma bia heh a hae he . “ Zecawtamaw phungbia cawngpahtu sahlo tah Khri cawh David pathlah a cang tatah aa tah ?
41012036	David tah Thlawpaw Pathai tei a reipaw cawh , ‘ Abuipaw tah ka Buipaw cawh , na carae sahlo khah na phe rai letah ka chia hlai vytei he cawh ka cacang lang letah a ty my lo a tah , ’ tatah a tah .
41012037	David ama ceingei tah , ‘ Abuipaw , ’ a tah tlung , zekhatamaw Khri cawh David sawcapaw a cang thai a ? ” tatah a tah he . Ming rungpui taco a bia cawh lungtho teitah aa nge thlang .
41012038	Ma hratei Zisu tah a cawngpah ning he takhei , “ Phungbia cawngpahtu sahlo khah a raering my lo . Aaning cawh a ngepaw angki pasuapaw a hrei tah chodo tlaang letah a khia lai le cawngsaw tah cizaw hmotah bia a ching khah aa du .
41012039	Synagog letah achaw caipaw dyching letah a ty du he ka , kawngchuanah letah achaw caipaw hminghmaw khah aa du .
41012040	Lahme sahlo ing khah chu he ka , zawpui hmuh rua tah a sypui tah thlaw aa chang . Ma sahlo cawh a sah caipaw dangtahnah aa ing tae a , ” a tah he .
41012041	Zisu cawh behnah ing lekhei tholong thingkawng lang a hui khei a ty ka , zawpui vytei tah tholong aa chia leimeipaw khah a ming thlang . A hnuirungpaw mehlupui tah tangka hlupui khah tholong kawng leco aa thlah .
41012042	Canghrasala mehsisah lahmeno pakheh cawh a vong ka , tholong kawng leco phaesai phaehning , tangka phaekheh mai tluh a cangpaw tei cawh a thlah hrah .
41012043	Taico Zisu tah a hningzuitu sahlo khah y he ka , “ Biahmuisui ka ca ching he , ma mehsisah lahmeno tahei aho navy zong tah a hlu vy tholong a thlah .
41012044	Ahringpaw cawh aa hnuipaw a hluipaipaw chung taikhei aa peh . Canghrasala ma lahmeno heh cawh a dongchia hmotah a hringnah cawtei a hnuipaw vytei a peh thlu hi , ” a tah he .
41013001	Taico Zisu cawh behnah ing taitah a piathlah ning takhei , a hningzuitu pakheh tah , “ Cawngpahtu , mingtua hmai ! Alung sahlo aa lai zia kheh ! Ing sahlo aa rungnaw zia kheh ! ” tatah a tah .
41013002	Zisu taco , “ Ma ing rungnawpaw vytei heh na hmuh maw ? Alung phaekheh hmai heh palehly lypaw ung a be , a zongmingtei tah palehly thlu a cang tae he a , ” tatah a palei .
41013003	Zisu cawh behnah ing raechai tlaang , Oliv tlaang cung letah a ty thlang ning takhei , Piter le Jeims le Johan le Andru takhei Ama khah ,
41013004	“ Ma hming sahlo cawh zening tamaw a cang a ? Taico , zehapaw paching pakhanah maw a ung a tahpaw ma ching tua ? ” tatah a paruh teitah aa hae hri .
41013005	Zisu taco aa hai letah , “ Ahotahmai aa ca dungkhei ly nápaw he tah a raering my lo .
41013006	Ka ming tah cawngsaw hlupui va chua he ka , ‘ Kama heh Ama cawh ka cang , ’ tah a he ka , cawngsaw hlupui khah aa dungkhei he a .
41013007	Rae a dypaw he le rae thongpang naa thui tihtah a pahly khe lo . Ma hming sahlo cawh a ung hrahringpaw a cang he . Canghrasala , a changnah cang balang be .
41013008	Raang kheh le raang kheh a dy a he ka , painah le painah a dy he a . Hming hlupui letah aling a hrui a ka , cakaang a tlung a . Ma vytei heh canu ny ung risaw hrang a pathonah hratah a cang .
41013009	Achaw teitah a raering my lo . Ca tle a he ka , biacenah letah aa ca chuakhui tae he a . Synagog letah zong aa ca chei he a . Uhtu bui sahlo le siangpahrang sahlo hme letah bia hnihtu cang pawtah kama ka rawng tah na daw tae a he ceh .
41013010	Canghrasala ma hming sahlo a cang hlai tahei thawngchawbia heh mingphing vytei khatah rei taw a cang a .
41013011	Ca tle a he ka , biacenah hme letah aa ca chuakhui tih he tah ze bia maw kaa rei a tahpaw pacang tah naa thlawzawng kheh seh . A cai a phah tihtah rei ruapaw cawh peh cang tae he ceh ka , ma cawh rei thlang my lo . Zecawtamaw tatah ma bia a reipaw cawh naaning cang lytah Thlawpaw Pathai khah a cang hri a .
41013012	Uny le uny , paw le saw sahlo cawh thihnah tai a luithae he a . Sawtei leh tah no le paw khah thihnah tai aa dy he a .
41013013	Kama ka rawng tah ming vytei tah aa ca hua he a , canghrasala , a changnah tai zingnah letah cy ky tah a dawpaw cawngsaw cawh pachah a cang a .
41013014	‘ Rorangnah a chua khuipaw pasih padawh chuipaw , ’ cawh hming pathai letah a daw thlangpaw khah naa hmuh tihtah a reitu tah a silang hnih he seh . Judia raang letei a ungpaw cawngsaw sahlo cawh tlaang cung lang sai he seh .
41013015	Ing cung letei a ungpaw cawh hmingbo lá pawtah ing chunglang a nae kheh seh .
41013016	Ly letei a ungpaw cawh a angkilai lá pawtah a ing lang tlung hrah kheh seh .
41013017	Ma ningcai cawh sawtei a phopaw canu sahlo le nysai a tlepaw no sahlo aa caw taco zetlua tamaw ningping a chui a !
41013018	Ma hming sahlo heh thlasih chung tah a cang ly nápawtah thlawchang my lo .
41013019	Zecawtamaw tatah Khazing tah khazaw a tua thoning taitah atoning tai lehei a ung bang lypaw ningping vaisangnah cai cang tae a ka , ma tluh hapaw cawh ung bang khawh a be .
41013020	Ma ning sahlo cawh Khazing tah pachingsah lytah ung my seh la , ahringpaw pakheh hmai ung a bei he . Canghrasala a thingpaw a cawngsaw sahlo rawng tah ma ning sahlo cawh a pachingsah a .
41013021	Ma tih taco , pakheh kheh tah , ‘ Mingtua , ma lehei Khri a ung , ’ a cang ly leh , ‘ Ming tua , ma lekhei a ung khi ! ’ aa ca tah caco he zing khe lo .
41013022	Zemaw tahpaw co Khri pakheipaw sahlo le khuavang pakheipaw sahlo chuh a he ka , a cang khy caco Khazing thingpaw cawngsaw sahlo hmai dungkhei pawtah paching pakhanah sahlo le ningang chuipaw hming sahlo khah aa tua a .
41013023	Macawtaco a raering my lo , a cai a phah hlai tah zezong ka ca ching pacia he .
41013024	Canghrasala , ma hanah le reithuinah cai khy taico , ‘ Ning cawh muisah cang a ka , thlawpaw zong khai khawh a be .
41013025	Esi sahlo zong avai taitah tlah a he ka , avai letei hmingtuakhynah sahlo zong cahneh a cang he a . ’
41013026	Ma tih taco , Cawngsaw Sawcapaw cawh hmingtuakhynah le rungnawnah khatah meding hrong letah a vongpaw khah cawngsaw tah aa hmuh tae a .
41013027	A vaiming sahlo cawh taw he ka , a thingpaw sahlo cawh alui ki kipali taitah le , alui a changnah taitah avai sahlo aa changnah tai khah aa pahmo he a .
41013028	Thuiku kung tai hei cawngpahnah bia heh a ngia my lo . A chawng ka chawng katei , a hnaw pany a ka chuapaw naa hmuh tihtah nipui ning a ne myca tah naa hni .
41013029	Ma hraco , ma hming vytei heh a cang leimeipaw naa hmuh tihtah cai a nae myca , ingkaw hrang a va phah myca tahpaw khah hnih my lo .
41013030	Biahmuisui ka ca ching he , ma hming vytei heh a tlung hlai vytei cawh atochai cawngsaw sahlo heh thi thlu balang bei he .
41013031	Alui le avai cawh a rawh a , canghrasala , ka bia cawh a rawh by a be , ” tatah a tah he .
41013032	Taico a rei vypaw cawh , “ A ning le a cai cawh Paw tah cy ly co ahotahmai hnih bei he , vaicung letei vaiming sahlo tahmai hnih bei he , Sawcapaw zong tah hnih hrah be .
41013033	A raering my lo . A mai pacia my lo ! Ma cai cawh zening tamaw a cang a tahpaw hnih tlung bei he ceh .
41013034	Cawngsaw khua a tlawngpaw khatah a lo . A ing khah seisai ka , a sae sahlo khah aa hre ruapaw rai cacy khah a ching si he . Ingkaw a congtupaw khah achaw teitah za vai my lo tatah bia a patai si .
41013035	Macawtaco , a raering my lo , zecawtamaw tatah ing a hnuitu cawh zailang letah maw , zaicing letah maw , aakhawng tamaw , mongdi tamaw , zening tamaw a va kawkaw a takhah hnih tlung bei he ceh .
41013036	Rawh ly pui tah a va tlung caco na ihning thlangpaw khah ca hmuh pang le .
41013037	Naaning khatei ka reipaw heh ming vytei khatah ka reipaw a cang . A raering my lo ! ” tatah a tah he .
41014001	Khungsai Panawnah le Raangri phi lypaw Very Panawnah cawh ninghning suipaw a du tihtah tlangbui macang sahlo le phungbia cawngpahtu sahlo taco Zisu cawh aparuh teitah tle tah thaw nápaw khua khah aa khang .
41014002	“ Canghrasala , Khungsaipanaw chung leco cang kheh seh , cawngsaw tah hnahnawhnah aa tua sua a , ” tatah aa tah .
41014003	Zisu cawh Bethani khuapaw , Simon mehthinghmui ing letah batui a e leimei ning takhei canu pakheh a vong ka , lungrang tuithei khei , sathy ringthopaw , a mai a ru ngeteipaw a va tle . Ma sathy ringthopaw cawh nard thingkung taitei lahpaw nard a patahpaw taitah tuapaw a cang . Tuithei cawh khuichy ka , Zisu lu leco sathy cawh a bia .
41014004	Ma letei a ungpaw mehthaikheh cawh aa thingae ngetei ka , “ Zecawtamaw ma tluh a mai a rupaw sathy heh a patlawh a papang ?
41014005	Mehnung pakheh kung kheh hlo navy tah a hlu vy tahmai zua seh la , ma tangka cawh mehsisah pei he seh la , chah vy bei maw ? ” aa tah . Taico , canuno cawh a sah pui tah aa raw .
41014006	Zisu tah , “ Ama tua tah tua thlang seh , zecawtamaw ama cawh hna naa hnawh ? Ka cung letah a tuapaw heh hmingchaw a cang .
41014007	Mehsisah cawh naaning khatah ung paria thlang he ka , naa du caco zening tahmai naa bong khy thlang he . Canghrasala kama cawh ung paria bei neh .
41014008	Ka pung cung letei sathy a pa biapaw heh a tua khy pawtei khah a tuapaw a cang . Phung ka cang nápaw cawtah a pachia hlangpaw a cang .
41014009	Biahmuisui ka ca ching he , khazaw letah thawngchawbia aa reinah maikaw letah ma cawngsawno tei a tuapaw heh ama monghly lynah tah rei a cang tae hrá a , ” a tah he .
41014010	Mataico , a hningzuitu hluihning letei pakheh a cang hrahpaw Judas Iskariot cawh tlangbui macang sahlo khatah Zisu cawh luithae pawtah a va sei .
41014011	Ma kong cawh aa thui tihtah aa thawchah ngetei ka , tangka kaa ca pae a aa tah . Macawtaco , Judas cawh aaning khatah Zisu a peh khy nápaw he cai chaw khah a bo thlang he .
41014012	Raangri phi lypaw Very Panawnah ning a hmetawpaw , Khungsai Panawnah Tuu teitei thuihlainah ning leco , a hningzuitu sahlo tah Zisu cawh , “ Zeletamaw Khungsai Panawnah zairia enah cawh na cawtah pachia he peh seh la , tah na du ? ” tatah aa hae .
41014013	Macawtaco , a hningzuitu pahning cawh taw he ka , “ Khuapui chung a va nae la , beirai tah tui a cuilaipaw capaw pakheh langpui letah naa tong he ceh . Ama cawh zui my lo .
41014014	Ma cawngsaw a naenahpaw ing a hnuitupaw khah , ‘ Cawngpahtu tah ka hningzuitu sahlo khatah Khungsai Panawnah zairia kaa e nápaw , ka mehlai khang cawh zeletamaw a ung a tah , ’ tatah naa hae a .
41014015	Ama taco , a cung khang a kypaw pui , achaw teitah tingtua ciapaw a ca hmuh sá he a . Ma leco kaa dawngkasawny cawtah va tingtua my lo , ” a tah he .
41014016	Taico , a hningzuitu cawh va seí he ka , khuapui chunglang cawh a va nae he ka , Zisu tah a ching pawtei he hrakhei hming sahlo cawh aa va hmuh . Macawtaco Khungsai Panawnah zairia cawh aa pachia .
41014017	Zailang leco Zisu cawh a hningzuitu pahrawhluihning khakhei a vong he .
41014018	Cabuai cawh cadung he ka , batui aa e leimeining takhei Zisu tah , “ Biahmuisui ka ca ching he , naa hrong tai hei pakheh , kama khatei batui a e hrahpaw tahei a pa lui a , ” tatah a tah .
41014019	Aa dawngkasawny co aa ngechia ngetei ka , pakheh khy pakheh tah , “ Kama cang hrahring bei neh ? ” tatah aa tah .
41014020	Zisu taco aa hai letah , “ Naaning hluihning chung lehei pakheh kama khatah pakang kangkheh letah very a e hrahpaw heh a cang a .
41014021	Cawngsaw Sawcapaw cawh Capathai tah a kong a ciapaw hratah a cung letah a tlung a . Canghrasala , Cawngsaw Sawcapaw a luipaw cawngsaw cawh a cing a ping ! Za pi lytah ung seh la , a cawtah a chah vy hripaw , ” tatah a palei he .
41014022	Aa e chung taco , Zisu tah very khah law ka , lawngbia a hlai khy taitah kychy ka , a hningzuitu sahlo cawh pei he ka , “ Law la e my lo , ma heh ka pung a cang , ” tatah a tah .
41014023	Ma khy taico ny cawh law ka , lawngbia a hlai khy taikhei hlai he ka , aa zongmingtei tah ma ny taico aa ding .
41014024	Taico Zisu tah , “ Ma heh ming hlupui cawtah a laipaw ka thisai , biahrai thapaw cawh a cang .
41014025	Biahmuisui ka ca ching he , Khazing painah raang letah a thapaw tah ka ding hlai vytei cawh misurhang heh ding khaw bei neh , ” a tah he .
41014026	Reithainah hlaw sungkheh aa sah khy taitah Oliv tlaang lang aa ke .
41014027	Zisu tah aa hai letah , “ Naa dawngkasawny tah na pa paisai thlu he ceh , zecawtamaw tatah ma hrahei Capathai letah cia a cang . ‘ Kama tah tuukingtu khah chei a neh ka , tuu vytei cawh a paipatlaw thlu he a , ’ a tahpaw hrakhei .
41014028	Canghrasala , ka thokaw taitah naaning naa hme lang tah Galili raang lang ka seihlang a , ” a tah he .
41014029	Piter taco , “ Aa zongmingtei tah ca paisai thlu hmai he seh la , kama cawh ca seisai by bei neh , ” tatah a tah .
41014030	Zisu tah , “ Biahmuisui ka ca ching , ato zai lalei lehei aa uihning a khawng hlai letah uithung tai na pa paphahsai a , ” tatah a chai .
41014031	Taico Piter taco , “ Nama khatah ka thih hrápaw a cang zong tah ca paphah sai by a bei neh , ” tatah a tah vy . A hningzuitu vytei zong tah ma hraco aa tah hrah .
41014032	Gethsemani aa tahpaw hminghmaw lang cawh sei he ka , Zisu tah a hningzuitu sahlo hai leco , “ Thlaw ka chang kaa letah ma lehei a za ty thlang my lo , ” a tah he .
41014033	Piter le Jeims le Johan cawh Ama khatah a chui he ka , lung reithui le vaisang tah a ung .
41014034	Aa hai letah , “ Ka hringnah heh thih khui khypaw ngechianah khatah a chih . Ma lehei ung thlang la , a raering my lo , ” a tah he .
41014035	Aa hmelang a cawngpe va sei vy ka , alui letah a bawh ka , a cang khy caco , ma tai-ingnah cai tahei pa khungsai ky seh , tatah thlaw a chang .
41014036	Zisu tah , “ Abba , Apaw , nama na caw taco zezong a cang khy thlang . Ma tai-ingnah ny heh kama taitah lawhly thlang . Canghrasala , kama ka dunah hratah cang lytah nama na dunah hratah cang ky seh , ” tatah thlaw a chang .
41014037	Taico , a hningzuitu sahlo khaco a vong kaw ka , aa za ihning thlangpaw khah a hmuh . Piter hai letaco , “ Simon , na ihning maw ? Suimehlang pakheh hmai a raering teitah ung khy bei ceh maw ?
41014038	Tuhsonah chung lang naa tlah ly nápawtah a raering la , thlawchang my lo . Thlawpaw taco ahmangpaw hming tua cawh a du thlang , canghrasala pungsaw duitei cawh a thaw a dia , ” tatah a tah .
41014039	Va sei kaw ka , ma thlythly hraco thlaw a chang kaw hui .
41014040	A va kaw kaw tihtah aa ihning thlu thlangpaw khah a hmuh , zecawtamaw tatah aa meh ku tu ka , ceh bei he . Zehratamaw bia kaa chai a tahpaw hmai hnih bei he .
41014041	A uithungnah letah a vong kaw hui ka , aa hai leco , “ Ato tingtai heh maw a ih he ceh ka , naa hia thlang he ceh ? A zaw myca ! A cai a phah myca ! Mingtua o , Cawngsaw Sawcapaw cawh mehsua sahlo kih letah hlai a cang myca .
41014042	Tho tua o ! Sei he peh ! A pa luitupaw cawh a va chuh myca hi ! ” a tah he .
41014043	Ma hratei bia a rei leimei ning taco a hningzuitu hluihning chung letei pakheh a cangpaw Judas cawh a va chuh . Ama khatah tlangbui macang le phungbia cawngpahtu le macang sahlo tei aa tawpaw he cawngsaw rung cawh zyzi le thingtai a tle he ka , a va chuh hrah he .
41014044	A luitupaw taco aaning cawh , “ Ka hnangpaw khah Ama cawh a cang a , tle la , a vaitu sahlo khatah seikhui my lo , ” tatah paching pakhanah a peh pacia thah he .
41014045	Zisu khaco a vaw palang ka , Judas tah , “ Cawngpahtu , ” tatah y ka , a hnang .
41014046	Cawngsaw sahlo taco Zisu cawh aa tle .
41014047	Mataico , ma letei a daw thlangpaw pakheh taco a zyzi cawh a chua ka , Tlangbui alaicaipaw a saecapaw a naw khah tuh ka , a pathai thlah .
41014048	Taico Zisu tah , “ Rae a thopaw sahlo hotu ka cangnah caw tamaw tle pawtah zyzi le thingtai tah naa pa seihno ?
41014049	Ning tating tah naaning khatah ung neh ka , behnah ingdung letah zong cawngpah he neh ka , naa pa tle tlung be . Canghrasala , ma hrahei a cangpaw cawh Capathai bia patling a hy cawtah a cang , ” tatah a tah .
41014050	Taico aa dawngkasawny tah Ama cawh hningchai he ka , aa saisai thlu .
41014051	Taico satle pakheh paithladih sui a buhpaw takhei Zisu cawh a zuilai . Ama cawh aa tle tihtah ,
41014052	a pai cawh thlethlah si ka , a tahlong teitah a sai .
41014053	Zisu cawh tlangbui alaicaipaw ing lang khah seikhui he ka , ma leco tlangbui macang vytei le macang sahlo le phungbia cawngpahtu sahlo khah a va chuh hrui he .
41014054	Piter tah langhlaw pui tah Ama cawh zuilai ka , tlangbui alaicaipaw ingdung chung taikhah a zuilai . Ma leco raevai sahlo khakhei me a ai ka , a palung .
41014055	Tlangbui macang sahlo le Sanhedrin khongsil vytei taco , Zisu aa thaw khy nápawtah a suanah khah hui he ka , canghrasala zehmai hmuh bei he .
41014056	Cawngsaw hlupui tah hing le he tah Zisu reipachianah khah rei he ka , canghrasala pakheh le pakheh aa reipaw khah a lo tlang be .
41014057	Taico thaikhehpaw cawh a daw he ka , Zisu kong letah ma hingbia heh rei he ka ,
41014058	“ A reipaw kaa thuipaw cawh , ‘ Ma behnah ing cawngsaw tei sahpaw heh chehthlah a neh ka , ningthung chung letah cawngsaw tah sah lypaw ka padaw kaw a , ’ a tah , ” tatah hing bia cawh aa rei .
41014059	Canghrasala , pakheh le pakheh aa bia cawh a lo tlang hlui be .
41014060	Mataico , tlangbui alaicaipaw cawh aa hme letah a daw ka , Zisu hai letah , “ Aa bia heh palei bei he ceh maw ? Ma cawngsaw sahlo tei sua aa ca pupaw heh zemaw a cang ? ” tatah a hae .
41014061	Canghrasala Zisu cawh de teitah a ung thlang . Tlangbui alaicaipaw taco , “ A laisuipaw Khazing Sawcapaw Khri cawh na cang maw ? ” tatah a hae vy .
41014062	Zisu taco , “ Ka cang , taico Cawngsaw Sawcapaw heh Cungnungcai Khazing cacang lang letah a ty ka , avai meding cung letah a vongpaw khah na hmuh a , ” tatah a tah .
41014063	Tlangbui alaicaipaw cawh a chaichi khah hriachy ka , “ Hnikhuitu ahringpaw kaa hia khawh maw ?
41014064	Khazing a reipachianah cawh naa thui thlang myca kho . Zekhatamaw naa rawh ? ” a tah he . Aa dawngkasawny co thaw tlang a tlah aa tah .
41014065	Ma khy taico , mehthaikheh tah Zisu cawh aa ci tah chawh he ka , a meh pamai he ka , aa kia tah aa cabai . “ Ahomaw a ca cabai , ma ching tua ! ” tatah aa tah . Taico raevai sahlo taco Zisu cawh seikhui he ka , aa tuh .
41014066	Piter cawh ingdung chung letah a ung thlang ning taco , tlangbui alaicaipaw ing letei rai a hrepaw sae canu cawh a kae lang a vong .
41014067	Piter cawh me a ai thlangpaw khah a hmuh tihtah va mingchai ka , “ Nama zong heh Nazaret Zisu khatei a ungteipaw na cang hrah , ” tatah a tah .
41014068	Canghrasala Piter tah a paphah ka , “ Zemaw na rei tahpaw hnih bei neh , thuithai hrah bei neh , ” tatah tah ka , hawkaw lang khah a sei .
41014069	Ma sae canu taco va hmuh kaw hui ka , a kaekang letei a daw thlangpaw he sahlo aa hai leco , “ Ma cawngsawpaw heh aa hrong leteipaw pakheh a cang hrah hi , ” tatah a tah .
41014070	Piter cawh a paphah vy hui . A cawngpe khy lekhei ma letei a dawpaw sahlo takhei Piter cawh , “ Nama heh aa hrong leteipaw na cang ceingei . Zemaw tah pawco Galili cawngsaw na cangnah cawtah , ” tatah aa tah .
41014071	Taico Piter tah chia a sah ka , “ Ma cawngsaw naa reipaw heh ka hnipaw cang hrahring be , ” tah ka , bia a kang .
41014072	Ma cangkawleh leco aa cawh a uihningnah a khawng . Taico Piter cawh Zisu tah a hai letei bia a reipaw , “ Aa uihning a khawng hlai tah uithung na pa paphahsai a , ” a tahpaw khah a thui kaw . Taico a ngechia ka , otlili tah a cah .
41015001	Mongdi taco , tlangbui macang sahlo le , macang sahlo le , phungbia cawngpahtu sahlo le , Sanhedrin khongsil vytei cawh bia cawh aa pathluh . Zisu cawh tongchai he ka , raang uhbui Pilat khatah aa hlai .
41015002	Pilat taco , “ Juda cawngsaw aa siangpahrang cawh na cang maw ? ” tatah a hae . Zisu tah , “ A cang , na reipaw hraco a cang , ” tatah a palei .
41015003	Tlangbui macang sahlo taco Zisu cawh a phingphing tah sua aa pu .
41015004	Pilat taco a hai letah , “ Aaning khah bia paleh a bei he ceh maw ? Aa ca pupaw vytei heh ming tua hmai ! ” tatah a hae vy .
41015005	Canghrasala Zisu taco kaw kheh hmai palei be . Pilat cawh a khuarawh a haa ngetei .
41015006	Khungsai Panawnah lehei ming zawpui tei chuasah aa dupaw thongtlah pakheh cawh raang uhbui tah a thlaw pah tei he .
41015007	Cawngsaw pakheh Baraba aa tahpaw , rae a tho ning tah lee a nongpaw sahlo khatah a pahlawh hrahpaw cawh thong-ing chung letah a ung .
41015008	Zawpui sahlo cawh a vong he ka , tuateipaw phung hratah tua pá pawtah Pilat khah aa hae .
41015009	Pilat taco , “ Juda cawngsaw aa siangpahrang heh ma thlawpah seh tah naa du maw ? ” tatah a hae he .
41015010	Hnachuanah rawng tah tlangbui macang sahlo taco Zisu cawh ama khatah aa va chuakhui tahpaw khah a hni thlang .
41015011	Canghrasala tlangbui macang sahlo taco zawpui sahlo cawh Baraba ma chuapah hri tatah rei pawtah aa pasy he .
41015012	Taico Pilat taco , “ Juda cawngsaw aa siangpahrang naa tahpaw heh saw zekhatamaw ka tua a ? ” tatah a hae he .
41015013	Zawpui vytei taco , “ Khraws letah khaipai thlang ! ” tatah a y he .
41015014	Pilat taco , “ Ze rawng tamaw ? Ze hmingsua maw a tua ? ” tatah a hae he . Canghrasala zawpui taco , “ Khraws letah khaipai thlang ky , ” tatah a thang vy tah a y vy he .
41015015	Zawpuipaw lungtlingsah a dunah cawtah Baraba cawh thlawpah he ka , Zisu cawh chei sah he ka , khraws letah khaipai pawtah Zisu khah raekeh sahlo khatah a hlai he .
41015016	Zisu cawh raekeh sahlo tah abui ing Praetoriam aa tahpaw ingdung chunglang seikhui he ka , raekeh sahlo cawh aa dawngkasawny tah aa pahmo he .
41015017	Taico Zisu cawh pai a saidungpaw a buh sah he ka , abui lukhu cawtah ahling tei phiapaw lukhu khah a lu letah a khusah he .
41015018	Taico , “ Juda cawngsaw aa siangpahrang cawh palawngpali tah ung seh , ” tatah a y he .
41015019	A lu letah sungbasih tah ato le ato tah tuh he ka , aa ci tah chawh he ka , aa khuh panai he ka , aa beh pakhei .
41015020	Taico aa pasi aa pasa khy taitah pai a pasuapaw a saidungpaw cawh pahlu pah he ka , Ama a chaichi khah aa hrei sah kaw he . Taico khraws letah khaipai pawtah aa sei khui .
41015021	Taico , khuatei lang tah khua a va tlawngpaw Sairin khuapaw , Alekzandar le Rufa aa paw Simon cawh langpui letah tle he ka , khraws khah hringhrang tah aa puh sah .
41015022	Zisu cawh Galgotha , ( A silang cawh luru hming tahnah a cang , ) aa tahpaw hminghmaw lang aa seikhui .
41015023	Taico , mura sii khatah pahlawhpaw misur zu khah pei he ka , canghrasala Zisu tah ding du be .
41015024	Taico , khraws leco aa khaipai . A chaichi cawh a chaichy he ka , pakheh cy tah ze heh maw kaa ting a tah hni du tah basung aa phe .
41015025	Aa khaipainah cai cawh mong suimehlang pakua a cang .
41015026	Sua aa phosahnah bia , ca tei aa ciapaw cawh , “ JUDA CAWNGSAW AA SIANGPAHRANG A CANG , ” tah heh a cang .
41015027	Ama khatah damia pahning , a cacang lang letah pakheh , a cavui lang letah pakheh aa khaipai hrah he .
41015028	Capathai tah , “ Ama cawh mehsua sahlo khatah reipai a cang hrah , ” a tahpaw bia cawh a tling .
41015029	A seithipaw sahlo takhei aa lu cathingso he ka , naisui hmo khei , “ Behnah ing chehthlah tah ningthung letah a sah kaw khypaw cang bei ceh maw ?
41015030	Khraws taikhei za cung thlah la , nama le nama a pachah ca ! ” tatah aa pasi aa pasa .
41015031	Ma hraco tlangbui macang sahlo le phungbia cawngpahtu sahlo taco , pasipasa hrah he ka , “ Cawngsaw ahringpaw cawh pachah he ka , canghrasala ama le ama cawh a pachah khy beh !
41015032	Israel Siangpahrang Khri cawh atoheh kaa mehmuh lehei khraws taikhei cungthlah tua , maco ca hmuh a peh ka , kaa ca zing a , ” tatah aa tah . Ama khatei aa khaipai hrahpaw he takhei naisuinah bia a hlupui khei aa tah hrah .
41015033	Ningching suimehlang hluihning hrong taitah zailang suimehlang pathung tai raang pungpaluh letah muinah a tlung .
41015034	Zailang suimehlang pathung leco Zisu cawh , “ Eloi , Eloi , lama sabathani ? ” tatah a thangpui tah a y . A silang cawh , “ Ka Khazing , ka Khazing , zecawtamaw na pa seisai ? ” tahnah a cang .
41015035	Ma letei a daw thlangpaw mehthaikheh tah ma cawh aa thui tihtah , “ Nawthlia tua , Elija a y ! ” tatah aa tah .
41015036	Taico cawngsaw pakheh va sai ka , span cawh misur zu a thobahlapaw letah nong ka , rahtlong letah patai ka , Zisu cawh ding pawtah a hlai . “ Ama teitah ung cong tua seh , Ama lahthlah pawtah Elija cawh a vong maw , vong ly mingtua he peh , ” tatah a tah .
41015037	Taico Zisu cawh a thangpui tah y ka , a thi .
41015038	Behnah ing letei pai aa pazypaw cawh a dong taitah a hrang tai pehning tah a hriachy .
41015039	A hme letei a daw thlangpaw raekeh zakheh buipaw tah Zisu a ypaw le zekhatamaw a thih tahpaw khah a hmuh tihtah , “ Ma cawngsaw heh Khazing Sawcapaw a cang hrahring thlang , ” tatah a tah .
41015040	Canu thaikhehpaw tah langpá tah aa cai thlang . Aa hrong leco , Mari Makdalin , a sui vypaw Jeims le Josef aa no Mari le Salomi a ung hrah he .
41015041	Ma canu sahlo cawh Zisu , Galili raang letah a ungning tei a zuilaipaw le , a byhiapaw a tuapahpaw sahlo khah a cang he . Ama khatah Jerusalem lang a vong hrahpaw canu a hlupui zong a ung hrah he .
41015042	Ma ning cawh Pachiapaningnah Ning , Sabat ning hlai teipaw ning khah a cang . Zailang a va phah tihtah ,
41015043	Arimathea khuapaw , khongsil chung letah aa cizaw ngeteipaw Josef cawh Khazing painah raang a va tlung lepaw hnabeisuinah a hnui ngeteipaw cang ka , ama cawh Pilat khatah raechah ngetei tah a vaw ka , Zisu rawh cawh a va hae .
41015044	Zisu cawh a thi thah tahpaw Pilat tah a thui tihtah a ning a ang ngetei . Raekeh zakheh buipaw khah y ka , “ A thi thah maw ? ” tatah a hae .
41015045	“ Zisu cawh a thi thah , ” tatah raekeh buipaw tei a reipaw khah a thui tihtah Zisu rawh cawh Josef khah a peh .
41015046	Taico Josef tah paithladih a naipaw co ka , a rawh cawh lawthlah ka , paithladih co pahlong ka , alung kho aa ruipaw thlai leco a isah . Taico alung a laipaw pui khah thlai kaw lekhei a palia .
41015047	Mari Makdalin le Josef a no Mari tah Zisu aa phungnahpaw hming cawh aa hmuh .
41016001	Sabat ning a chang tihtah Mari Makdalin le , Jeims a no Mari le , Salomi taco Zisu rawh thu ruapaw sathy ringthopaw khah aa cawh .
41016002	Zaa kheh letei ning hmetaw caipaw mong lang ning a chua khy taitah thlai lang cawh a vaw he .
41016003	Langpui leco , pakheh le pakheh khah , “ Ahomaw thlaikha a ma hongpah a ? ” tatah a tah he .
41016004	Canghrasala thlai cawh ming he ka , thlaikha alung alaipaw pui cawh a hneihly thah .
41016005	Thlai chunglang cawh a nae he ka , satlepaw pakheh cawh angkilai arangpaw a hrei ka , cacang lang chang letah a ty thlangpaw khah hmuh he ka , a pahly ngetei he .
41016006	Ma satlepaw taco , “ Naa thlawzawng kheh seh , khraws letei aa khaipaipaw Nazaret Zisu khah naa hui tahpaw ka hni . A tho kaw thah ! Ma lehei ung khawh be . Aa i sahnahpaw heh mingtua o .
41016007	Canghrasala va sei la , a hningzuitu sahlo le Piter khah , ‘ Ama tah a ca chingpaw he hrakhei naa hme lang khei Galili raang lang sei ka , ma leco naa hmuh tae a , ’ a tah tatah va ching o , ” tatah a tah .
41016008	Canu sahlo cawh thlawzawng hmotah le ci hmotah thlai taico rairang teitah chuhthlah he ka , a sai he . Aa ci tu rawng tah khei ahohmai bia a ching bei he .
41016009	Zaa kheh letei ning hmetaw caipaw , a thokaw ning mongdi tah Zisu cawh a chung taitei khachia sangsarih a papiapah no Mari Makdalin khakhei a paly taw .
41016010	Mari Makdalin taco Zisu khatei a za ungpaw sahlo , mangchia sá tei , a cah leimeipaw sahlo khaco va seí ka , a thuisah he .
41016011	“ Zisu cawh hring thlang ka , ka hmuh , ” tatah a chingpaw he khah aa thui tihtah zing bei he .
41016012	Ma khy taico Zisu cawh a hningzuitu taitah pahning khatah khuatei lang aa tlawngnah lekhei a hmuisang a macangpaw tah a paly .
41016013	Ma tlaw cawh va kawkaw he ka , a tangpaw aa vesaw sahlo khah aa ching he , canghrasala zing hlui hrah bei he .
41016014	Ahning cai letah Zisu cawh a hningzuitu hluikheh sahlo batui aa e leimeining takhei a va paly . Zingnah aa hnuilynah cawtah le a tho kaw khy taitei a hmuhpaw sahlo tei aa chingpaw he zing pawtah aa lung a khong tu cawtah khei a chinghring he .
41016015	Aa hai letah , “ Khazaw pungpaluh letah sei la , tuapaw hming vytei khatah thawngchawbia heh va rei my lo .
41016016	Aho aa cang zong tah zing katei , baptisma a cangpaw maikaw cawh pachah a cang he a . Canghrasala a zing lypaw maikaw cawh sua phosah a cang he a .
41016017	Ma ningang chuipaw paching pakhanah tahei a zingpaw sahlo cawh a zui longmang he a . Kama ka ming tah khachia aa papia a , reithapaw zong tah aa rei a .
41016018	Pari zong aa kia tah tle he ka , thihnah si zong aa ding hrah hmai tah zekhatahmai a tua a bei he . A dang lypaw cung letah aa kih zong pahnia a he ka , a dang he a , ” a tah he .
41016019	Taico Abuipaw Zisu cawh aaning khatah bia a rei khy taitah vaicung lang lahchy cang ka , Khazing cacang lang letah a ty .
41016020	Taico , a hningzuitu sahlo cawh sei he ka , kawkehnah letah thawngchawbia cawh aa reilai . Abuipaw tah aaning cawh hrekhui he ka , aaning a zuilaipaw he ningang chuipaw paching pakhanah takhei aa bia sahlo cawh a pacysah .
42001001	Mehchaw cai a cangpaw Theofila , mehlupui tah kaa hrawng letei hming a va tlung ciapaw kong khah cia a pachia cy he ka ,
42001002	cia a pachiapaw he cawh mehkho ceingei tei a hmuh tawpaw sahlo le phung a reilaipaw sahlo he tei aa ma chingpaw hrakhei a cang .
42001003	Macawtaco kama zong tah a hrangthonah taitah zezong a raering teitah ka khiahle khy taitah a pazui naning tei hratah na cawtah ciapah heh a chah thly a tatah ka rawh .
42001004	Aa ca cawngpah pawhe vytei khah biahmuisui a cang tahpaw na hni khy nápawtah .
42001005	Herod cawh Judia raang letah siangpahrang a cangning takhei Zakaria aa tahpaw tlangbui pakheh ung ka , ama cawh tlangbui Abija phu leteipaw a cang . A nupui Elizabet zong cawh tlangbui Aron hring a cang .
42001006	Aa pahning tah Khazing hme letah a dingkong teitah khua a sahpaw cang he ka , suise a kawh ly tei Abuipaw biapeh le a phung le lang vytei khah a zuipaw a cang he .
42001007	Canghrasala Elizabet cawh cing ka , sawteisah bei he . Aa pahning co , aa kung a macang ngetei myca he .
42001008	Uikhehpaw cawh Zakaria phu khah aa raihre nápaw cai cawh va chuh ka , Zakaria cawh Khazing hmekaw leco tlangbui rai cawh hre ka ,
42001009	tlangbui cangnah rai a rainah phung tei hratah basung phe he ka , ama cawh Abuipaw behnah ing chung letei ringthopaw me tei ropaw rai khah a ting .
42001010	Ringthopaw me ronah cai a va chua tihtah Khazing beh rua pawtei a pahmopaw zawpui sahlo cawh khungthing lang lekhei thlaw aa chang .
42001011	Mataico , Abuipaw vaiming cawh ama khatah a va paly ka , ringthopaw ronah siasang cacang lang lekhei a daw thlang .
42001012	Zakaria tah ama cawh a hmuh tihtah a pahly ka , a ci ngetei .
42001013	Canghrasala vaiming taco , “ Zakaria ci kheh , Khazing tah na thlawchangnah khah a ca thui pah . Na nupui Elizabet tah sawcapaw a ca sah pah a . A ming cawh Johan na sá a .
42001014	Na thawchahnah le na lung a tlingnah ngetei a cang a . A pinah cawtah ming hlupui khah aa lung a lawng a .
42001015	Abuipaw mehmuh letah mehlai a cang a . Zu le ahringpaw rui khy a cangpaw zong khah ding hrahring a be . A no chung taitah Thlawpaw Pathai tah a chih ciapaw a cang a .
42001016	Israel cawngsaw mehlupui khah Abuipaw aa Khazing khatah a va chui kaw he a .
42001017	Taico , Elija a hmingtuakhynah le a thlawpaw tah Abuipaw hmelang tah a sei a . Paw sahlo lungthing cawh aa sawtei sahlo lang letah le bia a nge lypaw sahlo cawh singnah a cangpaw dingnah lang letah a hui sá he a . Cawngsaw vytei khah Abuipaw cawtah a maipacia rua pawtah a pachia a paning he a , ” tatah a tah .
42001018	Zakaria tah vaiming hai letaco , “ Ma cawh zehratamaw a cang khy a ? Kama zong mehtaa cang myca neh ka , ka nupui zong kung macang pui a cang myca ? ” a tah .
42001019	Vaiming taco , “ Kama Gabriel cawh , Khazing hmekaw letah a dawpaw ka cang . Ma kong thawngchawbia heh nama ching rua tah tawpaw ka cang .
42001020	Mataico nama cawh ma hming vytei heh a va tlung thlu hlai vytei na rei thlaw khy khaw bei ceh . Zecawtamaw tatah ma cai a tling tih tei , a va tlung lepaw ka reipaw bia khah na zing lynah cawtah , ” a tah .
42001021	Ma chung cawh zawpui vytei tah ama cawh heh thlang he ka , zecawtamaw behnah ing chung letah ma tlua co a ry zia tatah aa khuarawh a haa thlu .
42001022	A ka piathlah tihtah aaning sahlo khah bia a ching khy khawh bei he . Behnah ing chung lekhei apalynah a hmuh tahpaw khah aa hni . Zemaw tahpaw co , a kihtua khei bia khah a ching he ka , a rei cawh thlaw khy hlui be .
42001023	Mataico a raihrenah cai cawh a chang tihtah ing lang khah a dih .
42001024	Ma khy taico a nupui Elizabet cawh sawtei pho ka , thlah pangaw chung a nawh .
42001025	Elizabet taco , “ Ma heh Abuipaw tah ka cawtah a tuapaw a cang , atoning cai lehei a dukhuinah cawh palangsah ka , ming vytei hrong letei ka ningzawnah khah a pa lahpah hly myca , ” tatah a tah .
42001026	Taico , a thlahruhnah leco , Khazing tah vaiming Gabriel cawh Galili raang Nazaret khua lang khah taw ka ,
42001027	David teisaw a cangpaw Josef tah chui ruapaw tei a pahapaw laisaw pathai khakhei a taw . Ma laisaw pathai a ming cawh Mari a cang .
42001028	Vaiming cawh ama khaco va sei ka , “ Na kih ka ca tle , nama cawh dukhuinah a sangpui a cypaw na cang . Abuipaw cawh nama khatah a ung , ” a tah .
42001029	Mari cawh ma bia rawng taco a lung hna a hnawh ngetei ka , ma heh zehapaw kihtlenah maw a cang sialia , tatah a khuarawh a haa thlang .
42001030	Canghrasala vaiming taco a hai letah , “ Mari , ci kheh , Khazing dukhuinah na hmuh myca .
42001031	Sawtei pho ceh ka , sawcapaw na sá a . A ming tah Zisu tatah na tah a .
42001032	Ama cawh mehlai cang a ka , Cungnungcai Khazing Sawcapaw tatah y a cang a . Abuipaw Khazing tah a pathlahtu paw David abui dyching khah a pae a .
42001033	Jakob mingphing sahlo cung letah bia a hnui paria a . A painah raang cawh changnah hnui be , ” a tah .
42001034	Mari taco , “ Zekhatamaw ma hming heh a cang thai a ? Kama cawh laisaw pathai pui ka cang caw ! ” tah ka ,
42001035	vaiming taco , “ Thlawpaw Pathai cawh na cung letah tlung ka , Cungnungcai Khazing hmingtuakhynah tah a ca bakhu a . Macawtaco , mehpathai a va pi lepaw cawh Khazing Sawcapaw tatah y a cang a .
42001036	Na sawny no Elizabet tahmai a tá khy tah sawtei a sá a . A cing tatei aa tah teipaw khah atoheh cawh a thlahruhnah a cang myca .
42001037	Khazing khaco a cang khy lypaw zehmai ung be , ” tatah a palei .
42001038	Mari taco , “ Kama cawh Abuipaw a saecanu ka cang , na reipaw hratah ka cung letah tlung ky seh , ” tatah a tah . Mataico , vaiming tah ama cawh a seisai .
42001039	Ma ningcai leco Mari cawh a pachia ka , Judia raang tlaang cung letei a ungpaw khua lang khah rairang tah a sei .
42001040	Zakaria ing leco a nae ka , Elizabet cawh a kih a tle .
42001041	Mari tei bia a chingpaw khah Elizabet tah a thui tihtah a chung letei a ungpaw ny cawh a pathlo ka , Elizabet cawh Thlawpaw Pathai tah a chih .
42001042	A thangpui tah y ka , “ Canu vytei letah bonghnang a ting cai no cang ceh ka , na sah lepaw ny zong bonghnang a tingpaw a cang !
42001043	Canghrasala zecawtamaw ma tlua hei dukhuinah ka ting tu tlong ! Ka Buipaw a no , kama khatah na vong thlangpaw heh !
42001044	Na kih tlenah o khah ka naw tah a thui cangkaw tei leh ka chi chung letei a ungpaw ny cawh a lawng ka , a pathlo .
42001045	Abuipaw tah ama khatei bia a reipaw , a va tlung ceingei a , tatei a zing no cawh bonghnang song tah ung ky seh , ” tatah a tah .
42001046	Taico Mari taco , “ Ka hringnah tahei Abuipaw cawh reithai ka ,
42001047	ka thlawpaw cawh Khazing , a pa Pachahtu cung letah a lawng .
42001048	A saecanu a ny pahnai zia cawh monghly be ca ka , atoning ri taihei co , chai a va chuh lepaw letei cawngsaw vytei tah bonghnang a ting no aa pa tah a .
42001049	Meh thawtlungpaw taco , ka cawtah hming rungnawpaw a tua myca , a ming cawh a pathai .
42001050	Chaikheh hning chaikheh Ama a cizawpaw sahlo he cung letah a ningdonah a palang .
42001051	A kiá tah hming rungnawpaw sahlo cawh tua ka , aa lungchung tei a palai a patuinah a hnuipaw sahlo khah a papaipatlaw thlu he .
42001052	Uhtu bui sahlo khah aa buidyching taitah dawh thlah he ka , canghrasala nytawpaw sahlo cawh a cuicaling he .
42001053	A ngaidipaw sahlo cawh hming chawpaw tah aa rivawsah he ka , canghrasala mehrung sahlo cawh aa kih longpaw tah a kawsah he .
42001054	A sae Israel cawh bawkhang ka , Abraham le a pathlah sahlo
42001055	letei a zaangsawnah cawh chaizaw tah a thui paria thlang ka , kaa mapaw sahlo letei a reipaw zong tai khah , ” a tah .
42001056	Mari cawh Elizabet khaco thlah thung hrawng a ung khy taitah ing lang a tlung kaw .
42001057	Elizabet cawh ny a hnuinah ning le thlaw cawh va tling ka , sawcapaw a sah .
42001058	A ingpaw le a sawny sahlo tah Abuipaw tah a cung letah a zaangsawnah alaipui tah a langsah tahpaw aa thui tihtah a lawng khui ngetei he .
42001059	Ningreh ning taco nysai cawh a cingpatai rua pawtah va sei he ka , a ming cawh a paw ming Zakaria sah kaw pawtah aa tah .
42001060	Canghrasala a no tei a tahpaw cawh , “ Cang be , Johan tatah ypaw a cang , ” a tah .
42001061	Aaning sahlo taco , “ Naa sawny hrong letah ma hapaw ming a phopaw cawh aa ung tlung be , ” aa tah .
42001062	Taico a paw cawh kihtua tah nypaw ming heh aho tah paseh la maw na du tatah aa hae .
42001063	Ama taco , “ Ca cianah calung pa pei law , ” tatah a kih tuapah he ka , “ A ming cawh Johan a cang , ” tatah cia ka , cawngsaw vytei cawh aa khuarawh a haa thlang .
42001064	Ma khy cangkaw leco , a lui cawh a catlai ka , a hmo a ka caw ka , bia ka reichua ka , Khazing khah a reithai .
42001065	Ingpaw sahlo vytei cawh ningang tah ung he ka , tlaang raang a cangpaw Judia raang cawngsaw vytei taco , ma kong longtei khah aa rei .
42001066	Ma aa thuipaw maikaw cawh aa khuarawh haa ka , “ Ma nypaw heh zemaw a ka lo tae tu a ? ” tatah aa tah tlungmang . Abuipaw hmingtuakhynah kih cawh a cung letah a ungnah cawtah a cang .
42001067	A paw Zakaria cawh Thlawpaw Pathai tah chih ka , bia phy ka ,
42001068	“ Abuipaw , Israel Khazing cawh reithai tah ung ky seh . Zemaw tah pawco , Ama cawh a vong ka , a cawngsaw sahlo cawh a tlang myca he .
42001069	A sae David pathlah taikhei pachahnah ki cawh kaa cawtah a patung myca .
42001070	Abuipaw tah khuahlai ning taitei Khazing khuavang mehpathai sahlo hmang tei bia a ma taipaw cawh ,
42001071	kaa carae sahlo le a ma huapaw sahlo taitah pachah rua pawtah a cang .
42001072	Khazing tah kaa mapaw sahlo cung letah zawnge a neh ka , ka biahrai pathaipaw cawh ka cingkai a , a tah .
42001073	Kaa mapaw Abraham khatah ma biatainah a tuapaw cawh
42001074	kaaning khah kaa carae kih chung taitah pachah chua pawtah le ciphang lytah le pathainah le ding ná tah ,
42001075	kaa hring chung vytei a hmekung letah a rai kaa hre khy nápaw cawtah a cang .
42001076	Ka sawtei , nama cawh Cungnungcai Khazing khuavang tatah y na cang a ; zecawtamaw tatah Abuipaw langpui parai pawtah a hme letah na sei lai a .
42001077	A cawngsaw sahlo khah naa suanah ngethai a cangnah thongtah pachahnah naa hmuh a , tatah na ching he a .
42001078	Zecawtamaw tatah kaa Khazing cawh ningdo a thaipaw le a ningnaipaw a cang , pachahnah khainah cawh avai taitah kaa cung letah khaisah ka ,
42001079	thihnah ningpahli le muinah chung letah a ungpaw sahlo cung letah khai sá pawtah le kaaning khah denah langpui lang chuithlah rua pawtah a cang , ” tatah a tah .
42001080	Taico nysai cawh ka changchy ka , thlawpaw lang letah thawzaang ka hnui longmang ka , Israel mingphing sahlo letei a va phyhlang hlai vytei cawh raangcaa lekhei khua a sah .
42002001	Ma ningcai leco Sizar Augusta tah Rom painah raang chung letei a ungpaw vytei mehlu rei rua pawtah bia a chua .
42002002	Ma hming heh Kuirinia cawh Siria raang letah raang uhbui a hrening letei mehlu reinah a ung taw caipaw a cang .
42002003	Cawngsaw vytei cawh aaning aa thokehnah khua cacy lang khah ming cia rua pawtah a sei he .
42002004	Josef zong Galili raang Nazaret khua taitah Judia raang David khua Bethlehem lang cawh sei rua pawtah a tho . Ama cawh David hring le a pathlah taitei a chuhpaw a cangnah cawtah .
42002005	Chui ruapaw tei a pahapaw Mari , ny a chai daimangpaw khaco ming cia rua pawtah a sei .
42002006	Ma letei aa ungning taco ny a hnui nápaw ning le thlaw cawh va tling ka ,
42002007	taico sa-uthui cawh sah ka , sawcapaw a cang . Pai tah pahlong he ka , sahring lawhkong letah aa isah , zecawtamaw tatah khuabuh letah aa tlung nápaw hminghmaw ung khawh be .
42002008	Taico ma kaekang phong leco tuukingtu sahlo ung he ka , zai tah aa tuu sahlo cawh aa mingkai he .
42002009	Abuipaw a vaiming cawh a za paly ka , Abuipaw rungnawnah taco aa kaekang vytei cawh khaisah thlu ka , tuuking sahlo cawh aa ci ngetei .
42002010	Canghrasala Abuipaw a vaiming taco , “ Ci khe o , cawngsaw vytei caw pawtah thawngchawbia a lawng a chuipaw ka va ca tlungkhui pah he hi .
42002011	Atoning heh naa cawtah David khua letah Pachahtu a pi , Ama cawh Khri le Abuipaw a cang .
42002012	Ma heh naa cawtah paching pakhanah a cang a . Nysai pai tei pahlongpaw , sahring lawhkong letei aa isah thlangpaw cawh naa hmuh a , ” a tah he .
42002013	Ma cangkawleh cawh sung sungkheh tah vaiming rungpui cawh Khazing reithai hmo khei vaiming khaco a za paly he ka ,
42002014	“ Cungnungcai Khazing cawh reithai tah ung ky seh , a dukhuinah aa cung letah a ungpaw aluicung cawngsaw sahlo khaco denah ung paria thlang seh , ” aa tah .
42002015	Vaiming sahlo vaicung lang aa sei kaw taico , tuuking sahlo taco , “ Atoheh a tho he peh seh la , Bethlehem khua lang cawh sei he peh . Abuipaw tei a ma chingpaw hming a va tlungpaw cawh ming rua pawtah sei he peh , ” aa tah he .
42002016	Taico rairang tah sei he ka , Mari le Josef le sahring lawhkong letei aa isah thlangpaw nysai khah aa va hmuh .
42002017	Aa va hmuh khy taico , ma nysai konglang vytei , vaiming tei a chingpaw he hratah aa va hmuhpaw kong khah aa reilai longmang .
42002018	A thuipaw vytei sahlo taco , tuukingtu sahlo tei bia aa reipaw khah aa khuarawh a haa ngetei thlu .
42002019	Canghrasala Mari duitei taco ma hming vytei cawh a lungthing tah pacang ka , a cingkai .
42002020	Aa thuipaw hming vytei le aa hmuhpaw maikaw cawh aa chingpaw he hratah a cangnah cawtah tuukingtu sahlo tah Khazing cawh rungnawnah le reithainah hlai he ka aa ungnah lang a kaw kaw he .
42002021	Ningreh a va tling ning leco , a cingpa cawh tai he ka , a ming tah Zisu aa sah . Ma ming cawh sawtei a pho hlai tah vaiming tei a peh si ciapaw ming khah a cang .
42002022	Moses phungbia hratah a pathaisahnah cai cawh a tling tihtah Josef le Mari taco Abuipaw letah hlai rua pawtah Zisu cawh Jerusalem lang aa seikhui .
42002023	Abuipaw phungbia letah , “ Capaw sa-uthui maikaw cawh Abuipaw cawtah patliapaw a cang he , ” tatah ciapaw hratah .
42002024	Taico Abuipaw phungbia tei a reipaw zui nápaw athuihlainah caw pawtah thury bokheh a cang ly leh lelai a nypaw tei punghning tah aa hlai pawtah aa va seipaw a cang hrah .
42002025	Ma ningcai leco Jerusalem letah cawngsaw pakheh Simeon aa tahpaw , mehding le mehse ngeteipaw a ung . Israel mingphing cung letei thlaw palungtu a va tlung lepaw cawh heh thlang ka , Thlawpaw Pathai cawh a cung letah a ung .
42002026	Thlawpaw Pathai tah Abuipaw Khri a hmuh hlai vytei cawh thi balang bei ceh tatah a thuisah ciapaw a cang .
42002027	Thlawpaw chuithlah ná tah behnah ingdung chunglang cawh a nae ka . Moses phungbia naning tei hratah a cung letah tua ruapaw cawtah nysai Zisu cawh a no le a paw tah aa va chuakhui .
42002028	Simeon taco nysai cawh pawng ka , Khazing cawh ma hrahei a reithai ,
42002029	“ Vy , Cungnungcai Abuipaw nama tei bia na pa pataipaw hrakhei atoheh na sae cawh thlawlung teitah na pa thihsah myca a .
42002030	Ka mehkho tah na pachahnah cawh a hmuh myca ,
42002031	ming vytei mehmuh letei na pachia ciapaw khah le ,
42002032	Gental cawngsaw sahlo cawtah khainah cawh palangsah pawtah le na cawngsaw Israel cawngsaw sahlo rungnawnah ruapaw cawtah , ” a tah .
42002033	A no le a paw cawh nysai konglang a reipaw bia cawh aa khuarawh a haa ngetei .
42002034	Taico Simeon taco aaning cawh bonghnang song he ka , a no Mari khah ma hrahei a tah , “ Ma nysai heh Israel cawngsaw mehlupui a posahly rua pawtah le mehlupui a padawchy tu cawtah rawhpaw a cang . Ama cawh Khazing taitah a va chuhpaw paching pakhanah cawngsaw hlupui tei aa cakhae lepaw cawh a cang a .
42002035	Ma taikhei cawngsaw hlupui aa khuarawnah khah palang a cang tae a . Taico nama na thinglung zong zyzi tah a ca thipahleh tae a , ” a tah .
42002036	Khazing khuavangno pakheh , Asher phing leteipaw , Fanuel a sawcanu Ana ung hrah ka , ama cawh a taa ngetei myca . Ama cawh dongcang ka , a pasae khatah kung sarih ung hrui he ka ,
42002037	ma khy taico kung songreh le kung pali tai lahmeno a cang . Behnah ing seisai bang lytah ching le zai batui cahe hmotah thlawchang katei Khazing a beh teipaw a cang .
42002038	Ma ningcing taco aaning lang a vong ka , Khazing khatah alawngnah bia a hlai . Jerusalem pachahnah a heh paw sahlo maikaw hai leco ma nysai kong heh a ching he .
42002039	Josef le Mari tah Abuipaw phungbia tei a hia a tahpaw maikaw aa tua panging thlu khy taikhei Galili raang aa ungnah khua Nazaret lang cawh aa paleh kaw .
42002040	Taico nysai cawh ka lai vy longmang , a thaw ka tlung vy longmang ka , singná tah chih ka , Khazing dukhuinah cawh a cung letah a ung .
42002041	Kung tating tah Zisu a no le a paw cawh Khungsai Panawnah hmang rua pawtah Jerusalem lang a sei tei he .
42002042	Zisu cawh kung hrawhluihning va tling ka , a phunglang tei hratah Panawnah lang cawh aa sei .
42002043	Panawnah a chang khy taico a no le a paw cawh ing lang aa va kaw kaw ning tah nyhehpaw Zisu cawh Jerusalem lekhei ung patle ka , canghrasala aaning taco hnih bei he .
42002044	Aa hrong letah a ung thlang rua tah he ka , ning kheh chung a sei he . Mataico a vesaw sahlo le a sawny hrong letah aa huilai .
42002045	Ama cawh aa hmuh khawh ly tih taco , Jerusalem khuapui lang khah hui rua pawtah aa paleh kaw he .
42002046	Ningthung a tling khy tah behnah ingdung chung lekhei , aa va hmuh kaw . Cawngpahtu macang sahlo khakhei a za ty thlang ka , aa bia khah nge he , hae hri he , a za tah leimei .
42002047	A chaipaw he bia le a hnithai zia , aa thuipaw maikaw cawh aa ning a ang ngetei .
42002048	A no le a paw tah Ama cawh aa hmuh tihtah aa khuarawh a haa thlang . A no taco , “ Ka sawcapaw , zecawtamaw ma hrahei na ma tua ? Na paw khatah thlawzawng hmotah pui kaa ca huilai leimei kata caw ! ” tatah a tah .
42002049	Zisu taco , “ Zecawtamaw naa pa hui ? Ka Paw ing letah ka ung ruapaw a cang tahpaw heh hnih bei he ceh maw ? ” a tah he .
42002050	Canghrasala , aa hai letei bia a reipaw cawh a silang hnih bei he .
42002051	Mataico , aaning khatah Nazaret khua lang cawh sei ka , aa reingé tah a ung . Canghrasala a no taco ma hming vytei heh a lungchung letah a pacung thlang .
42002052	Taico Zisu cawh kachang vy lai , ka sing vy lai longmang ka , Khazing le cawngsaw dukhuinah a tong .
42003001	Tiberias Sizar abuinah kung hrawhluipangaw a tling kung , Pontia Pilat cawh Judia raang uhtu a cangning takhei Herod cawh Galili raang uhbui cang ka , a unypaw Filip cawh Ituria le Trakoniti raang uhbui cang ka , Lusinia cawh Abilen raang uhbui cang ka ,
42003002	Anas le Kaiafa tlangbui alaicaipaw aa cangning takhei , raangcaa letei a ungpaw Zakaria a sawcapaw Johan cung lekhei Khazing bia cawh a va tlung .
42003003	Jordan tuivaw kaekang raang vytei lang cawh seilai ka , sua ngethainah cawtah angepachihnah baptisma kong phung a rei lai .
42003004	Khazing khuavang Isaiah cabu letei , “ Raangcaa letei a y leimeipaw o taco , ‘ Abuipaw a cawtah langpui parai la , a cawtah langpui pading pah my lo .
42003005	Saiho maikaw cawh nai la , tlaang le tlangby maikaw cawh panai my lo . Lang a kuikalehpaw cawh pading la , a bykhi a bylypaw cawh pamai my lo .
42003006	Taico , cawngsaw maikaw tah Khazing a pachahnah cawh aa hmuh a , ’ tatah a tah , ” tatah ciapaw hrakhei .
42003007	Johan tah ama khatah baptisma cang ruapaw tei a va chuhpaw zawpui sahlo he cawh , “ Naaning pari cangmai pathlah sahlo , Khazing thingaenah a va chuh leimeipaw heh saisai rua pawtah aho tamaw a ca ching he ?
42003008	Na ngepachihnah he ceh cawh a thuipa tah palang my lo . ‘ Abraham pathlah sahlo kaa cang peh , ’ tatah tah leimei khe o . Ka ca ching he hi , Khazing taco ma alung sahlo heh Abraham sawtei sahlo tah a tua khy thlang he hi .
42003009	Thinghrang maikaw letah ahrui aa chia thlu thah . Thui chaw a thui lypaw thingkung maikaw cawh hyhly tah me lang bo a cang he a , ” a tah he .
42003010	Zawpuipaw tah , “ A cang caco zemaw kaa tua a ? ” tatah aa hae .
42003011	Johan taco , “ Angki zing hning a hnuipaw tah a hnui lypaw khah chaichy seh la , e ruapaw a hnuipaw tah a hnui lypaw cawh pei hrah seh , ” tatah a chai he .
42003012	Ngungkhui a kheipaw sahlo zong cawh baptisma cang hrá pawtah a vong he ka , “ Cawngpahtu , zemaw kaa tua a ? ” tatah aa hae .
42003013	“ Khei ruapaw navy tah a hlu vy tah va khei lai khe o , ” a tah he .
42003014	Mataico raekeh thaikhehpaw sahlo tah , “ Kaaning saw zemaw kaa tua a ? ” tatah aa hae . “ Male tangka chu lai khe la , ahmang lypaw tah cawngsaw luithae lai khe o , naa hlo letah naa lungtling thlang seh , ” tatah a tah he .
42003015	Zawpui taco a ngete ly ngetei tah heh thlang he ka , aa dawngkasawny co , Johan heh Khri a cang thlang thly a , tatah aa rawh .
42003016	Johan tah aa dawngkasawny hai leco , “ Kama taco tui tah baptisma ka ca cangsah he . Canghrasala kama navy tah a rungnaw vypaw a va chuh a . Kama cawh a phepakong rui a thlang tlangpaw hmai cang bei neh . Ama taco Thlawpaw Pathai le me tah baptisma a ca cangsá he a .
42003017	Saze zeinah cawh a kiá tah tle ka , phuhri letah saze cawh a zei a , achang khah apaang letah rai a ka , asi khah a thi thai lypaw me lang a bo a , ” tatah a tah he .
42003018	Taico Johan tah zawpui vytei cawh a phingphing tah pasynah bia ching he ka , aaning cawh thawngchawbia a cawngpah he .
42003019	Canghrasala , Johan tah abui Herod cawh a nytei nupui Herodi a chunah kong letah le ahringpaw chahlynah hming a tuapaw vytei kong letah a mochia tihtah ,
42003020	Herod tah ma vytei cung letah a chahchipaw cawh Johan khah thong-ing chung letah a hrai .
42003021	Ming vytei baptisma aa cang tlungmang ning takhei , Zisu zong cawh baptisma a cang hrah . Taico thlaw a chang leimei ning taco avai cawh a hong .
42003022	Thlawpaw Pathai cawh thury hratah a cung letah a za cung . Taico avai taitah o za ring ka , “ Nama cawh ka dopaw Ka Sawcapaw na cang , na cung letah ka lung a lawng ngetei , ” tatah a tah .
42003023	Zisu cawh phungrei a patho ning tahei kung songthung hrawng a tah . Ama cawh Josef sawtei aa tah . Josef cawh Heli a sawtei ,
42003024	Heli cawh Mathat a sawtei , Mathat cawh Levi a sawtei , Levi cawh Melkhi a sawtei , Melkhi cawh Janai a sawtei , Janai cawh Josef a sawtei ,
42003025	Josef cawh Matathia a sawtei , Mathathia cawh Amos a sawtei , Amos cawh Nahum a sawtei , Nahum cawh Esli a sawtei , Esli cawh Nakai a sawtei ,
42003026	Nakai cawh Matha a sawtei , Matha cawh Matathia a sawtei , Matathia cawh Semein a sawtei , Semein cawh Josek a sawtei , Josek cawh Joda a sawtei ,
42003027	Joda cawh Joanan a sawtei , Joanan cawh Rhesa a sawtei , Rhesa cawh Zerubabel a sawtei , Zerubabel cawh Shealtia a sawtei , Shealtia cawh Neri a sawtei ,
42003028	Neri cawh Melkhi a sawtei , Melkhi cawh Adi a sawtei , Adi cawh Kosam a sawtei , Kosam cawh Elmadam a sawtei , Elmadam cawh Er a sawtei ,
42003029	Er cawh Josua a sawtei , Josua cawh Eliezer a sawtei , Eliezer cawh Jorim a sawtei , Jorim cawh Mathat a sawtei , Mathat cawh Levi a sawtei ,
42003030	Levi cawh Simeon a sawtei , Simeon cawh Judah a sawtei , Judah cawh Josef a sawtei , Josef cawh Jonam a sawtei , Jonam cawh Eliakim a sawtei ,
42003031	Eliakim cawh Melea a sawtei , Melea cawh Mena a sawtei , Mena cawh Matatha a sawtei , Matatha cawh Nathan a sawtei , Nathan cawh David a sawtei ,
42003032	David cawh Jesi a sawtei , Jesi cawh Obed a sawtei , Obed cawh Boaz a sawtei , Boaz cawh Salmon a sawtei , Salmon cawh Nashon a sawtei ,
42003033	Nashon cawh Aminada a sawtei , Aminada cawh Ram a sawtei , Ram cawh Hezron a sawtei , Hezron cawh Perez a sawtei , Perez cawh Judah a sawtei ,
42003034	Judah cawh Jakob a sawtei , Jakob cawh Isak a sawtei , Isak cawh Abraham a sawtei , Abraham cawh Tera a sawtei , Tera cawh Nahor a sawtei ,
42003035	Nahor cawh Seruk a sawtei , Seruk cawh Reu a sawtei , Reu cawh Pelek a sawtei , Pelek cawh Eba a sawtei , Eba cawh Shelah a sawtei ,
42003036	Shelah cawh Kainan a sawtei , Kainan cawh Arpaksa a sawtei , Arpaksa cawh Shem a sawtei , Shem cawh Noah a sawtei , Noah cawh Lamek a sawtei ,
42003037	Lamek cawh Methusela a sawtei , Methusela cawh Enok a sawtei , Enok cawh Jared a sawtei , Jared cawh Mahalale a sawtei , Mahalale cawh Kenan a sawtei ,
42003038	Kenan cawh Eno a sawtei , Eno cawh Seth a sawtei , Seth cawh Adam a sawtei , Adam cawh Khazing a sawtei a cang .
42004001	Zisu cawh Thlawpaw Pathai tah chih ka , Jordan tuivaw taitah va kaw kaw ka , Thlawpaw taco raangcaa lang a seikhui .
42004002	Ma leco Setan tah ning songli chung tuhso ka , ma chung vytei cawh zehmai a e lynah cawtah a hning taco a ngai a di .
42004003	Setan taco , “ Khazing Sawcapaw na cang caco , ma alung heh very tah cang law tah ca ! ” tatah a tah .
42004004	Zisu taco , “ Khazing bia letah ma hrahei ciapaw a cang , ‘ Cawngsaw heh very suipaw tah aa hring tlung be ! ’ ” tatah a chai .
42004005	Setan taco Zisu cawh tlaang sangpaw lang kekhui ka , khazaw painah raang vytei khah sungkheh tah hmuhsah ka ,
42004006	taico a hai letah , “ Ma vytei nawhnuinah le a rungnawnah heh ka ca pae a , zecawtamaw tatah ma heh kama letah pehpaw cang thah he ka , ka dupaw maikaw cawh ka peh khy he .
42004007	Macawtaco , na pa beh caco , ma vytei heh na tei a cang a , ” a tah .
42004008	Zisu taco , “ Capathai letah ma hrahei cia a cang , ‘ Abuipaw na Khazing khah beh la , Ama a rai suipaw hre my lo , ’ tah a cang , ” tatah a palei .
42004009	Setan tah Zisu cawh Jerusalem khuapui lang seikhui ka , behnah ing a sangcainah ing cung lekhei a dawsah ka , “ Khazing Sawcapaw na cang caco , ma taihei a zythlah tua .
42004010	Zecawtamaw tatah ma hrahei cia a cang , ‘ Nama na kong lehei Khazing tah a vaiming sahlo khah naw pei a he ka ,
42004011	na phe cawh alung letah na khong ly nápawtah aa kiá tah aa ca caling a , ’ a tah , ” tatah a tah .
42004012	Zisu tah , “ Abuipaw na Khazing cawh hnehsah kheh , tahpaw a cang , ” tatah a chai .
42004013	Setan tah Zisu cawh ma vytei hrahei a tuhso khy taitah hmelang cai a raicangpaw cawtah a seisai .
42004014	Thlawpaw Pathai thawtlungnah khatah Zisu cawh Galili raang lang a paleh kaw ka , a konglang cawh khuapui kaekang vytei letah a thang .
42004015	Aa synagog sahlo letah cawngpah he ka , ming vytei tah Ama cawh aa reithai .
42004016	A changchynah khua Nazaret khua lang cawh sei ka , Sabat ning taco a tua teipaw phung hratah synagog lang kha a nae . Taico capathai rei pawtah a daw .
42004017	Khazing khuavang Isaiah bia , sapho lingpaw cabu cawh a kih letah aa hlai . Ma cabu cawh pathlang ka , ma hratei ciapaw khah a hmuh ,
42004018	“ Abuipaw Thlawpaw cawh ka cung letah a ung , zecawtamaw tatah mehsisah sahlo hai letah thawngchawbia rei rua pawtah kama cawh sathy thu tah a pa thing . Thong letei a tangpaw sahlo he piachuanah ruapaw tlang y pawtah pa taw ka , a mehcopaw sahlo mehvang sápaw le tlaihnawh a cangpaw sahlo thochua rua pawtah le ,
42004019	Abuipaw dukhuipaw kung kong y khui rua pawtah , ” tahpaw heh .
42004020	Mataico sapho lingpaw cabu cawh ling kaw ka , a kaitu khah pei ka , a ty . Synagog chung letei ming vytei taco a cung letah aa meh aa chia thlu thlang .
42004021	Aa hai leco , “ Atoning letah ma Capathai heh naa thuipaw tei hrahei a tling myca , ” a tah he .
42004022	Ming maikaw tah a kong chaw rei he ka , a kaw taitei ningdonah bia a chuhpaw cung leco aa ningang ngetei thlu ka , “ Ma heh Josef a sawcapaw khah cang bei maw ? ” aa tah .
42004023	Zisu tah aa hai leco , “ Ma phungthluh bia heh naa pa reiso hrahring tae hi , ‘ Sibuipaw , nama le nama a dangsah tua , Kapernaum khua letei na tuapaw kaa thuipaw khah ma na changchynah khua lehei tua hrah ! ’ tahpaw heh .
42004024	Biahmuisui ka ca ching he , Khazing khuavang cawh ama a pinah khua leco cyhlang bei he .
42004025	Khazing khuavang Elija chai lekhei , Israel raang chung letah lahme hlupui a ung he . Kung thung le a chy khua kaang ka , raang pungpaluh letah cakaang a thaw tah a tlung .
42004026	Canghrasala Elija cawh Israel raang lahme maikaw khatah taw cang hlui be . Sidon raang , Zarefat khua letei a ungpaw lahme khatah suipaw taw a cang .
42004027	Mataico , Khazing khuavang Elisha chaining zong takhei , Israel raang chung letah mehthinghmui hlupui a ung he . Canghrasala Siria cawngsaw Naaman tah cy ly co ahohmai a dangsah tlung bei he , ” tatah a tah he .
42004028	Synagog letei a ungpaw ming vytei tah aa thui tihtah aa thing aa ae ngetei .
42004029	Tho he ka , Ama cawh khua lailang papia he ka , aa khuathui tlaang , lungkang lang nang thlah pawtah aa seikhui .
42004030	Canghrasala zawpui hrong taikhei a zuh thlah ka , a seihly .
42004031	Ma khy taico Galili raang , Kapernaum khua lang cawh cungthlah ka , Sabat ning tah zawpui khah a cawngpah he .
42004032	A bia cawh nawhnuinah chi tah a cangnah cawtah a cawngpahnah cawh aa khuarawh a haa thlang .
42004033	Synagog leco , thlawpaw pialuipaw tei a tlepaw cawngsaw pakheh ung ka , a thangpui tah y ka ,
42004034	“ Vy , Nazaret Zisu , kaaning khahei zemaw na du ? Kaaning hlyde ruapaw tamaw na vong ? Nama cawh ahomaw na cang tahpaw ka hni , Khazing Mehpathai na cang , ” tatah a tah .
42004035	Zisu tah , “ De teitah ung ! A chung taikhei ka pia , ” tatah a hrangso . Ma khy taico thlawpaw pialuipaw tah ma cawngsawpaw cawh ming vytei mehmuh leco phongchai ka , hmaw phosah lytah a piathlah .
42004036	Cawngsaw vytei cawh aa ningang thlang ka , pakheh le pakheh khah , “ Zehapaw cawngpahnah maw a cang he ? Naw hnuinah le hmingtuakhynah khatah thlawpaw pialuipaw zong naw pei he katei , aa pia thlangpaw heh ! ” tatah aa tah he .
42004037	Taico Zisu kong thongpang cawh ma raang kaekang vytei cawh a thang thlu .
42004038	Zisu cawh synagog taitah piathlah ka , Simon ing lang a nae . Simon a nupuino a no cawh asaw tah a sahpui tah nang ka , Zisu cawh bawnah aa haepah .
42004039	Zisu tah a bung hno ka , a sawnah khah raw ka , a sawnah taco a thlaw . Sungkheh tah ka tho ka , aaning sahlo cawh a tangtui he .
42004040	Ning a va tlah lang leco asawnah phingphing a hnuipaw vytei khah Zisu khatah va chua khui he ka , aa cung letah a kih pahnia cy ka , aaning sahlo cawh a dangsah he .
42004041	Ma hlui co , mehlupui chung taitah khachia sahlo khah pia he ka , “ Nama cawh Khazing Sawcapaw na cang , ” tatah a y he . Canghrasala aaning cawh Zisu tah raw he ka , Khri a cang tahpaw aa hni cawtah khei aa rei thlawpaw khah sai bei he .
42004042	Mong khua va dui ka , Zisu cawh a kingdangnah lang khah sei ka , zawpui tah Ama khah aa hui . Taico a ungnah aa va phah tihtah aaning khah seisai khawh ly rua pawtah tle a pachia he .
42004043	Canghrasala Zisu tah , “ Khua hring lang zong letah Khazing painah raang thawngchawbia ka rei hrah ruapaw a cang , ma ruapaw taco tawpaw cang tlung neh ka , ” a tah he .
42004044	Taico Judia raang synagog sahlo letah a cawngpah lai longmang he .
42005001	Ningkhehpaw cawh Zisu cawh Genesaret tuiping ngaekang leco a daw thlang . Cawngsaw zawpui taco a pungso thlang he ka , Khazing bia cawh aa nge .
42005002	Ngaw a tlepaw sahlo tei aa so aa suh kaa letei aa seisaipaw tuilawng sanghning khah ngaekang letah a hmuh .
42005003	Simon a tei a cangpaw tuilawng chunglang cawh a nae ka , “ Ngaekang taitah tui le chung vy lang hrui vy bang law , ” tatah Simon cawh a tah . Taico a ty ka , zawpui cawh tuilawng taico a cawngpah he .
42005004	Bia a reipaw a pachang taico Simon hai letah , “ Tui a thunah vypaw lang pange la , ma leco na so khah va tua , ” tatah a tah .
42005005	Simon taco , “ Hruitupaw , zaikhuadui reithui ngetei tah va he peh ka , sangkheh hmai tle bei peh . Canghrasala , nama na bia tei hratah ka va thlang tua a , ” tatah a palei .
42005006	Ma hraco tua he ka , ngaw a hlupui a o cawtah aa so sahlo zong a kychy pai thlu .
42005007	Mataico , tuilawng ahringpaw letei a ungpaw sahlo khah va ma baw law tatah aa kiá tah aa kui he . Mataico a vong he ka , tuilawng sanghning tah ngaw cawh dui he ka , a chi tu cawtah tuilawng cawh tui lang a phungpai daimang he .
42005008	Simon Piter tah ma hming vytei cawh a hmuh tihtah Zisu phehrang letah a bawh ka , a hai leco , “ Mehsua ka cang , Abuipaw , pa seisai thlang law , ” a tah .
42005009	Ama le a vesaw sahlo cawh ngaw hlupui aa tlenah cawtah khei aa khuarawh haa ngetei ka ,
42005010	Simon a vesaw sahlo a cangpaw Zebedi sawcapaw leh Jeims le Johan cawh aa khuarawh aa haa ngetei hrah . Mataico Zisu tah Simon hai letah , “ Ci kheh , atohei co cawngsaw na tle myca he a , ” tatah a tah .
42005011	Macawtaco tuilawng sahlo khah ngaekang lang piakhui he ka , zezongpui seisai tah Zisu cawh aa zui .
42005012	Zisu cawh khuapui hrawng letei khua kheh letah a ungning taco , thinghmuihri tei a pahlong thlangpaw cawngsawpaw pakheh Ama khatah a vong ka , Zisu a hmuh cangkawleh alui letah a khuh panai ka , ma hrahei naw ka , “ Abuipaw na du caco na pa dangsah khy , ” tatah a tah .
42005013	Zisu taco a kiá tah va pazah ka , ama cawh va tong ka , “ Na dang cawh du neh ka , dang myca , ” tatah a tah . Ma cangkaw leco , a thinghmuihri vytei cawh a pathai .
42005014	Taico , Zisu tah ma hrahei bia patai ka , “ Ahohmai ching khe lo , ma duitei cawh va sei la , tlangbui a va ming sah la , Moses phungbia hrakhei thuihlainah va tua , mapaw suico dangsah na cangpaw khah ming maikaw tah aa ca hni a , ” a tah .
42005015	Canghmaisala , Zisu a konglang cawh a thang vy lo leimei ka , mehlupui tah a bia nge pawtah le aa sawnah pawhe dangsah rua pawtah Ama cawh aa va pange .
42005016	Canghrasala Zisu cawh a kingdangnah lang sei tah thlawchang pawtah a piathlah tei .
42005017	Ningkheh cawh Zisu tah a cawngpah leimeining he tah Farasi le phungbia cawngpahtu sahlo , Galili raang khua ting taitah le Judia raang khua ting taitah le Jerusalem khuapui taitei a va chuhpaw sahlo cawh a ty thlang hrah he ka , a sahpaw sahlo he dangsah rua pawtah Abuipaw thawtlungnah cawh a cung letah a ung .
42005018	Mehthaikheh tah a songbepaw pakheh a iphaw khatah a ka song lai he ka , ing chunglang a nae khui tah Zisu kung tlungkhui pawtah a pachia he .
42005019	Cawngsaw aa hlutunah cawtah a kung phahkhuinah lang hmuh be ca he ka , ingcung lang aa kekhui . Ing aa daepaw lungphae khah hneihly he ka , cawngsawpaw cawh iphaw chitah zawpui hrawng lekhei Zisu hme lalei leco aa za thlah .
42005020	Zisu tah aa zingnah khah a hmuh tihtah a songbepaw hai leco , “ Ka dua , na suanah vytei cawh ngethai a cang , ” tatah a tah .
42005021	Farasi le phungbia cawngpahtu sahlo taco , “ Ma cawngsaw heh ahomaw a cang ? Khazing reipachianah bia a rei hi ! Khazing tah ly co ahomaw suanah a ngethai khy ? ” tatah aa lungchung tah aa pacang .
42005022	Zisu tah aa lungchung rawhnah cawh hnih ka , “ Zecawtamaw ma hrahei naa lungchung tah naa pacang ?
42005023	‘ Na suanah sahlo cawh ngethai a cang , ’ tahpaw maw a neh vy maw ? ‘ Tho la , sei , ’ tahpaw maw a neh vy ?
42005024	Canghrasala , Cawngsaw Sawcapaw heh aluicung lehei sua ngethai khynah naw a hnui taheh ka ca hmuh sá he a , ” tah ka , a songbepaw hai letaco , “ Tho la , na iphaw a lah la , ing lang a dih , ” tatah a tah .
42005025	Sung sungkheh tah aa hmekaw leco a daw ka , a iphaw cawh law ka , Khazing reithai hmotah ing lang cawh a dih .
42005026	Ming maikaw cawh aa ningang ngetei ka , Khazing khah reithai he ka , “ Atoning heh hming khuarawha chuipaw kaa hmuh hi , ” aa tah tlungmang .
42005027	Ma khy taico Zisu cawh piathlah ka , ngungkhui a kheipaw Levi aa tahpaw cawh ngungkhui kheinah hming letah a tythlangpaw khah hmuh ka , “ Va pa zui , ” tatah a tah .
42005028	Taico Levi cawh tho ka , zezongpui seisai tah Zisu cawh a zui .
42005029	Mataico Levi tah Zisu cawtah a ing letah lawhdangnah rungnaw ngeteipaw a tuapah . Ngungkhui a kheipaw mehlupui le ahringpaw mehlupui khah aaning khatah batui aa e hrah .
42005030	Canghrasala Farasi le aa phu a cangpaw phungbia cawngpahtu sahlo taco , Zisu hningzuitu sahlo hai leco , “ Zecawtamaw ngungkhui a kheitu sahlo le ahringpaw mehsua sahlo khatah naa e naa ding lai ? ” tatah aa mochia he .
42005031	Zisu tah aa hai leco , “ A dang thlangpaw tah sibui aa hia tlung be , a dang lypaw tah pui aa hia !
42005032	Mehding y rua pawtah ka vong tlung be , mehsua sahlo khah aa suanah a ngepachihsah rua pawtah ka vong hri hi , ” tatah a chai he .
42005033	Aaning sahlo taco Zisu hai letah , “ Baptisma peitu Johan a hningzuitu sahlo cawh batui cahe tah thlawchang tei he ka , Farasi phunglang aa zuipaw sahlo zong tah ma hraco aa tua tei hrah . Canghrasala nama na hningzuitu sahlo heh e le ding tah aa ung thlang , ” tatah aa tah .
42005034	Zisu taco , “ Songpaw sahlo cawh nupui a chuipaw satlepaw khatah aa ung chung taco batui a cahe tei he maw ?
42005035	Canghrasala nupui a chuipaw khah aa hrong taitei aa seikhuinah cai khah a phah tae a . Ma taico aa cahe tae thlang a , ” tatah a palei he .
42005036	Ma tawchingnah bia zong heh Zisu taco a ching he , “ Ahotahmai paithang a thapaw khah hriachy tah chaichi a paringpaw khah a beithlah bang bei he . Ma hratei aa tua caco a thapaw khah a rawhrang a ka , a paringpaw letei a thapaw aa baipaw zong khah a tlah hrá be .
42005037	Mataico ahotahmai misurhang a hringtui khah sapho tuithei a paringpaw letah rai bang bei he . Aa rai caco , misurhang a hring taco sapho tuithei cawh tingchy a ka , taico misurhang khah zuh thlu a ka , sapho tuithei zong a rawh thlu a .
42005038	Ma navy co , misurhang a hringtui cawh sapho tuithei a thapaw letah rai hripaw a cang .
42005039	Cawngsaw maikaw tah misurhang ahlungpaw aa ding khy taitah a thapaw ding du khawh bei he . ‘ A hlungpaw a chah vy , ’ aa tah , ” tatah aa tah .
42006001	Zisu tah Sabat ningkhehpaw cawh saze lui cahrong ka , a hningzuitu sahlo taco saangsu cawh pahrih he ka , aa kih letah rua he ka , aa e lai .
42006002	Farasi cawngsaw thaikheh tah Zisu cawh , “ Sabat ning letah tua phung a cang lypaw zecawtamaw naa tua ? ” tatah aa tah he .
42006003	Zisu taco , “ David tei a vesaw sahlo khatah aa ngaidi ning tei a tuapaw khah rei bang bei he ceh maw ?
42006004	Khazing behnah ing lang a nae ka , tlangbui sahlo tah ly co ahotahmai e phung a cang lypaw , Khazing aa dangnah very khah a e ! Taico a chy khah a vesaw sahlo zong a peh hrah he kho ! ” tatah a palei he .
42006005	Taico Zisu tah aa hai letah , “ Cawngsaw Sawcapaw heh Sabat Buipaw a cang , ” a tah he .
42006006	Sabat ning vypaw leco Zisu cawh synagog lang a nae ka , a cawngpah he . Ma leco cawngsawpaw pakheh a cacang lang kih a songpaw a ung .
42006007	Farasi le phungbia cawngpahtu sahlo taco Zisu cawh sua aa pu khy nápawtah a bo he ka , Sabat ning tah ma cawngsawpaw cawh a dangsah maw dangsah ly takhah aa ngia thlang .
42006008	Canghrasala , Zisu tah aa lungchung tei aa pacangpaw khah hnih thlang ka , a kih a songpaw hai leco , “ Ming vytei hme lehei tho la , a daw , ” tatah a tah . Taico tho ka , a daw .
42006009	Ma khy taico Zisu tah aa hai letah , “ Sabat ning tahei chahnah tua maw a phung a cang , chahlynah maw ? Hringnah pachah heh maw a phung a cang , thaw heh maw ? ” tatah a hae he .
42006010	A kaekang leteipaw sahlo cawh ming he ka , ma cawngsawpaw hai leco , “ Na kih pathlang , ” tatah a tah . Taico a kih cawh pathlang ka , a dang .
42006011	Canghrasala , Farasi le phungbia cawngpahtu sahlo cawh aa thingae ngetei ka , Zisu cawh zekhatamaw tua he peh seh la , a cha a , tahpaw khah pakheh le pakheh aa reisia .
42006012	Ma cai leco Zisu cawh thlawchang rua pawtah tlaang cung lang ke ka , a zing zaikhuadui Khazing khatah thlaw a chang .
42006013	Mong khua va dui ka , a hningzuitu sahlo cawh y he ka , pahrawhluihning khah thing he ka , aaning sahlo cawh apostol rai a khing he .
42006014	Simon ( Piter tatei ming sahpaw ) a unypaw Andru , Jeims , Johan , Filip , Barthalomeo ,
42006015	Mathai , Thomas , Alfas sawcapaw Jeims , ci le phing a dawkhuipaw Simon ,
42006016	Jeims a sawcapaw Juda le Zisu a luitu paw Judas Iskariot a cang he .
42006017	Zisu cawh aaning sahlo khaco seithlah ka , bai arainah letah a ung . Ama a hning a zuipaw he mehlupui le Judia raang le Jerusalem khuapui , Tair le Sidon khua rili ngaekang raang sahlo taitah mehlupui a va chuh he .
42006018	A bia khah nawthlia rua pawtah le a sawnah pawhe zong dangsah rua pawtah aa va chua . Thlawpaw pialuipaw tei a tlepaw sahlo zong he tah dangnah aa hmuh .
42006019	Mehlupui tah Ama khah tong khy cy a zong he . Zecawtamaw tatah Ama taikhei hmingtuakhynah khah pia ka , aaning vytei cawh a dangsah he .
42006020	A hningzuitu sahlo cawh ming he ka , “ Naaning sisahpaw sahlo bonghnang naa ting , Khazing painah raang cawh naa cawtah a cang .
42006021	Ato letei a ngai a dipaw sahlo bonghnang naa ting , naa ri a vaw tae a . Ato letei a cah leimeipaw sahlo bonghnang naa ting , na hnui tae he ceh .
42006022	Cawngsaw sahlo tah aa ca hua tih he tah bonghnang naa ting , Cawngsaw Sawcapaw a cawngsaw naa cangnah rawng tah ca patlia a he ka , naa zy ca lang a he ka , naa ming aa ca pachia tih he tah bonghnang naa ting .
42006023	Ma ning taco naa thawchah seh la , lunglawng thawchah tah a pathlo my lo , zecawtamaw tatah vaicung letah naa longmai rungnaw ngeteipaw a ung . Ma hrahei aaning aa pathlahtu sahlo he takhei Khazing khuavang sahlo khah aa za tua tei he .
42006024	Canghrasala naaning mehrung sahlo naa cing a ping , zecawtamaw tatah a nawngnah cawh naa hmuh thlu thah .
42006025	Ato letei naaning a ri a vawpaw sahlo naa cing a ping , zecawtamaw tatah naa ngai a di tae a . Naaning ato letei a hnui leimeipaw sahlo naa cing a ping , naa ngechia a ka , na cah tae he ceh .
42006026	Cawngsaw maikaw tah aa ca pachaw tih he tah naa cing a ping . Ma hrahei aaning a pathlahtu sahlo tah khuavang pakheipaw sahlo khah aa za tua tei he .
42006027	Canghrasala , ka bia naw a thliapaw sahlo , ka ca ching he hi , naa carae sahlo cawh va do la , a ca huapaw sahlo cung leco chahnah va tua my lo .
42006028	Chia a ca reipahpaw he sahlo cawh bonghnang song my lo , a ca zongtepaw sahlo cawh thlawchangpah my lo .
42006029	Pakheh kheh tah na bai rakheh lang a ca cabai caco , a rakheh lang zong khah cong pah vy thlang . Pakheh kheh tah na pai a ca lah pah caco , na angkilai lah zong ei kheh .
42006030	A ca haepaw maikaw cawh pei la , na hnuipaw a ca lah pahpaw he cawh hae kaw khawh khe lo .
42006031	Na cung letah tua he seh tah na dupaw hrakhei male cung letah va tua my lo .
42006032	Naaning a ca dopaw suipaw naa do caco he zemaw amia naa hmuh a ? Mehsua zong tah ma hapaw cawh aa tua thlang hrah .
42006033	Naa cung letah a chahpaw cawngsaw cung letah naa chahpaw takhei zemaw amia naa hmuh ? Mehsua zong tah ma hapaw cawh aa tua thlang hrah .
42006034	A ca pei kaw khypaw he hming naa hleipaw he takhei zemaw amia naa hmuh ? Mehsua sahlo zong tahmai a ialia tah hmuh kaw rua taco aaning le aaning a hlei thlang hrah he .
42006035	Canghrasala naa carae sahlo khah va do la , aa cung letah chahnah va tua my lo . Hmuh kaw hrah du tah male hming va hlei khe lo . Mataico longmai rungnawpaw hmuh a he ceh ka , Cungnungcai Khazing sawtei sahlo naa cang a he ceh . Zecawtamaw tatah Ama cawh mehsua le mehchawly cung letah a vei a sy .
42006036	Naa Paw vaicung leteipaw tah zaangsawnah a ca hnuipaw he hratah zaang a saw cy my lo .
42006037	Male bia cepah khe la , naaning zong biace pah cang hrá bei ceh . Ahohmai thaily va cangsah khe o , naaning zong thaily ca cangsah hrá bei he . Ngethai la , naaning zong ngethai na cang hrá he ceh .
42006038	Pei la , peh na cang hrá he ceh . Achaw teitah neh pá tah , baichai tah , carawh pai tah a chihluinah tai peh naa cang he ceh . Na hmangpaw nehnah pawtei khei aa ca neh pah kaw hrá a , ” a tah he .
42006039	Ma tawchingnah bia zong heh a chingpai he , “ Mehco tah mehco cawh lang a chui khy a maw ? Aa pahning tah khobatlung lang tla bei he maw ?
42006040	A cawngpaw cawh a cawngpahtu cung letah ung be . Canghrasala , a tlungtlianah tai a cawng khy taitah a cawngpahtu hratah a cang hrah a .
42006041	Nama na mehkho letei thingphae khah pacang taw lytah na unypaw mehkho letei thingpatlaw khah zecawtamaw na mingpah ?
42006042	Nama na mehkho chung letei thingphae khah a hmuh tlung lytah zekhatamaw na unypaw cawh , ‘ Na mehbang khah ca tho pá neh , ’ na tah khy ? Naaning cungmai raipha sahlo naaning naa mehkho letei thingphae khah thohly taw la , taico naa unypaw a mehkho letei mehbang cawh tho pá pawtah a se pawtah na hmuh khy a .
42006043	Thingkung cawh a kung a chah caco , a thui a chah , a kung a chiahru caco thui chia a thui .
42006044	Thingkung maikaw cawh aa thui tah hni a cang he . Thuiku cawh ahling kung taitah lo bang bei he . A cang ly leh misur thui cawh ahling kung taitah lo bang hrah bei he .
42006045	Mehchaw taco a lungchung letei a pacungpaw a chawpaw taikhei hmingchaw chuasah ka , mehchawly taco a lungchung letei achaw lypaw a pacungpaw taikhei hming chahly a chuasah . A kaw taitei a reichuapaw cawh a lungchung letei a chihluipaw khah a cang .
42006046	Ka reipaw tua tlung lytah zecawtamaw , ‘ Abuipaw , Abuipaw , ’ tatah naa pa y ?
42006047	Kama kha a vong katei , ka bia khah thui tah a zuipaw cawh zekhamaw a lo tahpaw ka ca ming sá he a .
42006048	Ma hapaw cawngsaw cawh ing a sahpaw , a thuh pui tah atung kho co katei , alung puino cung letei a bingpaw khatah a lo he . Khua a rupui tah va so ka , tuisai tah ing cawh nang ka , canghrasala a calawh be , achaw teitah sahpaw a cangnah cawtah .
42006049	Canghrasala , kama khatah a vong katei , ka bia khah thuí tah a zui tlung lypaw cawh alui cakhawngpaw letei a tung padawpaw a cy lypaw ing khatah a lo . Khua a rupui tah va so ka , ing cawh a nang tihtah pohly palang ka , a dawngkasawny tah a rawh cehceh , ” a tah he .
42007001	Taico Zisu tah ma bia vytei cawh zawpui thuí tah a rei khy taitah Kapernaum khua lang a sei .
42007002	Ma leco raebuipaw a saecapaw , a buipaw tei a do ngeteipaw cawh a sah ka , a thi daimang tei .
42007003	Ma raebuipaw taco Zisu kong cawh a thui tihtah Juda macang thaikheh cawh taw he ka , Zisu cawh a vong seh la , a saecapaw heh va dangsah ky seh tatah va naw law a tah he .
42007004	Zisu kung aa va tlung tihtah hmuisui teitah naw he ka , “ Ma cawngsaw heh bong tlang a tlahpaw a cang .
42007005	Kaa mingphing a dopaw cang ka , kaa synagog zong heh Ama tah a sahpaw a cang , ” tatah aa tah .
42007006	Macawtaco Zisu cawh aaning khaco a sei . Ing a va phah daimang letah raebuipaw taco a vesaw sahlo cawh taw he ka , ma hrahei a va chingsah he . “ Abuipaw , reithui a lah du kheh , ka ing heh nama na naenah tlangpaw cang be .
42007007	Macawtaco kama zong nama kha a vong tlangpaw tah a rawh hrah bei neh . Canghrasala bia kaw kheh teitah na rei caco , ka saecapaw cawh a dang thlang a .
42007008	Kama zong nawhnuinah rai letah a ungpaw cang neh ka , ka rai letah raekeh sahlo a ung hrah he . Pakheh cawh , ‘ Sei , ’ tah neh ka , sei ka , pakheh cawh , ‘ A vong , ’ tah neh ka , a vong . Ka saecapaw cawh , ‘ Ma heh tua , ’ tah neh ka , a tua thlang , ” tatah a chingsah he .
42007009	Zisu tah ma bia cawh a thui tihtah a ningang ngetei ka , a va zuipaw he zawpui lang cawh a hui ka , “ Biahmuisui ka ca ching he , Israel mingphing chung letah hmai ma tluh zingnah heh hmuh bang bei neh , ” a tah he .
42007010	Mataico raebuipaw tei a tawpaw sahlo he khah ing aa va phah kaw tihtah a saecapaw khah a dang thahpaw khah aa hmuh .
42007011	Ma khy cangkaw tei leco , Zisu cawh Nain aa tahpaw khua lang khah a sei . A hningzuitu sahlo le zawpuipaw cawh Ama khatah a sei hrah he .
42007012	Khuapui a naenah hawkaw aa phah daimang ning taco mehthi rawh a ka songlai he ka , mehthi cawh lahmeno a hnuitlakangpaw sawcapaw a cang . Khuachung cawngsaw zawpui zong a no khatah a ka seilai hrah he .
42007013	Abuipaw tah lahmeno cawh a hmuh tihtah ningdo ngetei ka , “ Cah kheh , ” tatah a tah .
42007014	Taico ka ke thlah ka , rawh kong cawh va tong ka , rawh kong a pupaw sahlo cawh a daw thlang he . “ Satle , tho law , ka ca tah , ” tatah a tah .
42007015	Mehthi cawh a ty ka , bia a ka rei . Taico Zisu tah a no cawh a peh kaw .
42007016	Aa dawngkasawny tah ci he ka , aa ningang pai tah ka , Khazing khah aa reithai . “ Kaa hrawng letah Khazing khuavang rungnawpaw a va paly hi , Khazing cawh a cawngsaw sahlo bong rua pawtah a vong myca hi ! ” aa tah .
42007017	Ma Zisu kong heh Judia raang pungpaluh le a kaekang raang lekhei a thang thlu .
42007018	Johan hningzuitu sahlo taco ma konglang vytei khah Johan cawh aa ching . Johan tah a hningzuitu pahning khah y he ka ,
42007019	Abuipaw khatah ma bia heh hae rua pawtah a taw he . “ Nama heh a vong lepaw cawh na cang maw ? A cang ly leh ahringpaw maw kaa haw a ? ” tatah a va tahsah he .
42007020	Ma cawngsaw sahlo cawh Zisu kung aa va tlung tihtah a hai leco , “ Baptisma peitu Johan tah , ‘ Nama heh a vong lepaw cawh na cang maw ? A cang ly leh ahringpaw maw kaa haw a ? ’ tatah nama hae rua pawtah a ma sia , ” tatah aa tah .
42007021	Ma ningcai ceingei leco Zisu tah a sahpaw le a dang lypaw mehlupui le thlawpaw pialuipaw tei a tlepaw sahlo he cawh dangsah he ka , a mehcopaw zong khah khua a hmuhsah kaw he .
42007022	Zisu tah Johan tei a va tawpaw he sahlo hai leco , “ Va sei kaw la , naa hmuhpaw le naa thuipaw heh Johan cawh va ching my lo . Mehco sahlo tah khua aa hmuh , a songbepaw zong lang a sei he , thinghmuihri a ingpaw sahlo zong dang he ka , a naw a pangpaw sahlo tah khua aa thui . A thipaw zong tho kaw he ka , mehsisah zong tah thawngchawbia aa thui myca .
42007023	Kama ka kong letei lung langlo tah a ung lypaw cawngsaw cawh bonghnang a ting , ” tatah a palei he .
42007024	Johan tei a tawpaw sahlo aa sei khy taico Zisu tah zawpui sahlo hai leco Johan konglang khah a ching he . “ Ze ming ruapaw tamaw raangcaa lang naa sei ? Thli tei a taikalypaw tuiphi kung ming ruapaw tamaw ?
42007025	Ma hratei a cang ly caco , ze ming ruapaw tamaw naa sei ? Chaichi chaw a tuapaw cawngsaw ming ruapaw tamaw ? Cang tlung be , chaichi amai a rupaw a tua katei , hmingchaw sangsaw a hnuipaw he cawh siangpahrang ing letah pui aa ung ky caw !
42007026	A cang caco , ze ming ruapaw tamaw naa sei ? Khazing khuavang ming ruapaw tamaw ? A cang , Khazing khuavang navy tah a lai vypaw kong ka ca ching he .
42007027	Ma heh Khazing bia letei ciapaw Ama a kong cawh a cang , ‘ Ka tlang ypaw cawh na hmelang ka taw a , na hme letei na langpui a parai ruapaw tah ! ’
42007028	Ka ca ching he hi , canu tei sahpaw saw leco Johan navy tah alai vypaw ahohmai ung bei he , canghrasala Khazing painah raang letei a chia caipaw hmai heh Johan navy tah alai vy , ” a tah .
42007029	Cawngsaw vytei ngungkhui a kheipaw sahlo takhei hmai , Zisu bia cawh aa thui tihtah Khazing langpui a ding tahpaw khah aa lung a tling . Zemaw tah pawco , aaning sahlo cawh Johan tei baptisma a peh ciapaw sahlo aa cangnah cawtah a cang .
42007030	Canghrasala , Farasi le phungbia a thai ngeteipaw sahlo he taco Khazing tei aa cawtah khua a khang pahpaw he khah aa ei . Zecawtamaw tatah aaning sahlo cawh Johan baptisma hmai a cang balang bei he .
42007031	Zisu tah , “ Atochai cawngsaw heh zekhatamaw ka tawching he a ? Zekhamaw a lo he ?
42007032	Aaning sahlo cawh chodo tlang letei a ty thlangpaw nyheh sahlo khatah a lo he . ‘ Phipahli ca tungpah he peh ka , naa lang tlung be . Mehthi hlawsah he peh ka , naa caw tlung be , ’ tatah aaning leh aaning a tahpaw nyheh sahlo khatah a lo he .
42007033	Zecawtamaw tatah baptisma peitu Johan cawh va chuh ka , very e lytah le misurhang ding lytah ung ka , ‘ Khachia tah a pahrang , ’ tatah naa tah .
42007034	Cawngsaw Sawcapaw a vong ka , e ka , ding ka , ‘ Ding le e suipaw a pacang , mehsua sahlo le ngungkhui a kheitu sahlo vesaw , ’ naa tah .
42007035	Canghrasala , singnah cawh a hming tuapaw sahlo takhei ahmang takhah a palang , ” tatah a tah .
42007036	Farasipaw a cangpaw pakheh tah Zisu cawh zaibatui e pawtah a hrui . Macawtaco , Farasipaw ing lang cawh a vaw ka , e pawtah a ty .
42007037	Canu pakheh mehsua ngetei no , ma khua letei a ung hrahpaw taco Zisu cawh Farasipaw ing letah zaibatui a e leimei tahpaw khah a thui . Sathy ringthopaw cawh lungrang tuithei khei a va tle .
42007038	Taico a hninglang tah a phe hrang leco a daw ka , cah ka , a phe cawh a mehthli tah pacingsah thlu ka , ma khy taico a sang tah hruh ka , a phepazaw cawh hnang ka , ringthopaw cawh a bia .
42007039	Zisu zaibatui e a hruipaw Farasipaw taco , ma cawh a hmuh tihtah a lungchung tah , “ Ma cawngsaw heh Khazing khuavang a cang caco , a phe a hre leimeipaw heh ahomaw a cang , zehapaw canu maw a cang tahpaw heh a hni ruapaw a cang , mehsua no cang tlung ka , ” tatah a pacang .
42007040	Zisu taco , “ Simon , bia ka ca ching dupaw a ung , ” a tah . Farasipaw Simon taco , “ Cawngpahtu , pa ching tua , ” tatah a tah .
42007041	Zisu tah , “ Cawngsaw pahning tah khalui hnui he ka , pakhehpaw tah ngung tangka 500 , pakhehpaw tah ngung tangka songngaw tatah lui aa bah he .
42007042	Aa pahning taco aa khalui cawh chang khy va vei lytah aa ung . Macawtaco tangka a hnuitupaw taco a ngethai va vei he . A cang caco , aaning pahning lekhei aho tamaw a do vy a , tatah na rawh ? ” a tah .
42007043	Simon taco , “ A hlu vy a ngethaipaw khah a cang thly a , tatah ka rawh , ” tatah a chai . Zisu tah , “ Na rawhpaw a hmang ngetei , ” tatah a tah .
42007044	Mataico Zisu cawh cawngsawno lang cawh a hui ka , Simon hai leco , “ Ma no heh na hmuh maw ? Na ing chunglang ka za naening tah phe sinah ruapaw tui pa pei bei ceh . Canghrasala ma cawngsawno tahei co ka phe heh a mehthli tah si ka , a sang tah a hru .
42007045	Nama taco pa hnang bei ceh , canghrasala ma no tahei co ka za naenah taikhei ka phe hnang khah tai be .
42007046	Nama taco ka lu letah zong sathy pa thu bei ceh , canghrasala ma no tahei co ka phe letah ringthopaw a bia .
42007047	Ma rawng tahei ka ca ching , a suanah a hlu ngeteipaw cawh ngethai a cang myca , macawtaco cawngsawno takhei a do ngetei . Canghrasala , a cawngtei ngethai a cangpaw taco a cawngtei tah a do hrah , ” tatah a tah .
42007048	Mataico Zisu tah cawngsawno cawh , “ Na suanah cawh ngethai a cang thah , ” tatah a tah .
42007049	Aa hrong letei a ung hrahpaw khuachai sahlo taco , “ Suanah hmai a ngethaipaw heh ahomaw a cang ? ” tatah aaning le aaning khah aa tah he .
42007050	Zisu tah cawngsawno cawh , “ Na zingnah tah a ca pachah thah , thlawlung teitah va sei my lo , ” tatah a tah .
42008001	Ma khy taico Zisu cawh khuapui le khuatei tlawnglai longmang ka , Khazing painah raang kong thawngchawbia cawh a y khui lai . A hningzuitu pahrawhluihning khah Ama khatah a sei hrah he .
42008002	Canu thaikheh , a sawnah taitah a dangsahpaw sahlo le thlawpaw pialuipaw a papia pahpaw he sahlo zong Ama khatah a ung he . Ma canu sahlo hrong leco thlawpaw pialuipaw sangsarih a papia pahpaw Mari ( Makdalin aa tahpaw ) le ,
42008003	Herod cho a mingkaitu Kuza a nupuino Joana le Susana le ahringpaw sahlo a cang he . Ma sahlo cawh aaning aa hnuicho teitah Zisu le a hningzuitu sahlo a bawkhangpaw a cang he .
42008004	Khua keh ná tah mehnung hlupui Zisu khatah a vong he ka , a pahmo ning he takhei ma tawchingnah bia heh a ching he .
42008005	“ Ly a tuapaw pakheh cawh thleci va pawtah ly lang a sei . Thleci a va leimeining takhei a chy cawh lang kae letah tlah ka , cawngsaw tah aa phe tah ci he ka , pavaw sahlo tah aa khi thlu thah he .
42008006	A chy cawh lungda letah tlah he ka , aa ka cy tihtah aa thahrang aa thlah nápaw alui a pacingpaw a ung lynah cawtah a ro kaw palang thah he .
42008007	A chy cawh ahling hrong letah tlah he ka , ahling khaco cyhrui he ka , ahling taco a diseh thah he .
42008008	A chy cawh alui chahnah letah tlah ka , ka cy ka , a thuisu tua ka , a vapaw navy tah a leh zakheh tah a hlu vy a chuh . ” Ma bia heh a thangpui tah rei ka , “ Thuinah nawkho a hnuipaw taco ma bia heh thui he seh , ” tatah a tah .
42008009	A hningzuitu sahlo taco ma tawchingnah bia silang cawh aa hae hri .
42008010	Zisu tah aa hai leco , “ Khazing painah raang biaparuh hni khynah cawh peh na cang thah he ceh . Canghrasala , ming hringpaw hai leco tawchingnah bia tah ka rei . Macawtaco , ‘ Ming thlang he ka , hmuh a bei he , thui thlang he ka , hnih thai a bei he . ’
42008011	Tawchingnah bia silang cawh ma heh a cang . Thleci cawh Khazing bia heh a cang .
42008012	Langpui letei a tlahpaw sahlo cawh bia cawh thui he ka , Setan khah a vong ka , zing tah pachah aa cang ly nápawtah bia cawh aa lungchung taitah a lah pah he .
42008013	Lungda cung letei a tlahpaw sahlo cawh Khazing bia cawh thui he ka , lunglawng teitah aa cyhlang . Canghrasala , thahrang hnui bei he . Aa zingnah cawh sungkheh tei cai caw longlong cang ka , ruhanah a chua tihtah a pohly palang he .
42008014	Ahling hrong letei a tlahpaw thleci sahlo asilang cawh Khazing bia cawh thui he ka , canghrasala tungtuh khuasahnah lungreithuinah le rungnah le anawngnah tah diseh kaw thlu he katei , aa pui a tling thai lypaw cawngsaw sahlo khah a cang he .
42008015	Canghrasala , alui a chahnah letei a tlahpaw sahlo cawh lung hmuisui teitah Khazing bia cawh thui he ka , a tle he ka , a thuisu a tuanah tai teria teitah aa zuipaw cawngsaw sahlo khah a cang he , ” a tah .
42008016	Zisu taco , “ Ahotahmai tah me-ing a vang tihtah lakhing rai letah maw abai rai letah maw chia bang be . Ing chung lang a naepaw maikaw tah a khaipaw aa hmuh khy nápawtah me-ing tung letah aa chia tei .
42008017	Palang ly rua pawtah nopaw hming zehmai ung be . Taico hni ly rua pawtah paphipaw zehmai ung be , palangsah thlu a cang a .
42008018	Macawtaco naa nawthliapaw khah achaw teitah pacang my lo . A hnuipaw cawh peh vy cang a he ka , a hnui lypaw cawh a hnuitlakangpaw tatei a rawhpaw hmai khah lah pah a cang a , ” tatah a tah .
42008019	Taico , Zisu a no le a uny sahlo cawh Ama khah a tong rua pawtah a vong he . Canghrasala , cawngsaw aa hlutunah cawtah a va nae khy bei he .
42008020	Cawngsaw pakheh tah Zisu cawh , “ Na no le na uny sahlo tah a tong ca du he ka , khunglai letah a daw thlang he , ” tatah a ching .
42008021	Zisu taco , “ Khazing bia thui ka , a zuipaw sahlo heh ka no le ka uny sahlo cawh a cang he , ” tatah a palei .
42008022	Ningkheh cawh Zisu tah a hningzuitu sahlo cawh , “ Galili tuiping raechai lang sei he pei , ” a tah he . Macawtaco tuilawng chunglang cawh a nae he ka , aa sei .
42008023	Tuilawng tah aa seilai leimeining taco Zisu cawh a ihning . Tuiping leco thlichia a va hrang ka , aa lawng cawh tui lang a nong thlu daimangnah cawtah ciphang ngetei tah a ung he .
42008024	A hningzuitu sahlo tah Ama cawh va patho he ka , “ Hruitupaw , Hruitupaw , tui lang kaa tlah thlu he peh hi , ” tatah aa tah . Zisu cawh ka tho ka , thli le tuileh cawh a hrangso he ka , thli cawh de ka , tui cawh a cali he .
42008025	“ Naa zingnah cawh zeletamaw a ung thlu ? ” tatah a hningzuitu sahlo cawh a tah he . Ci le ningang hmotah , “ Ma heh zehapaw cawngsaw maw a cang ? Thli le tuileh zong tah a bia aa nge thlangpaw heh , ” tatah pakheh le pakheh a tah tlungmang he .
42008026	Galili tuiping raechai lang letei a ungpaw he Gerasin raang cawngsaw sahlo aa ungnah cawh aa va phah .
42008027	Zisu cawh ngaekang lang a cungthlah cangkawleh ma khua letei a ungpaw khachia tei a tlepaw cawngsawpaw taco a va tong . Ma cawngsawpaw heh a thlekalong tei a ungpaw , ing letah zong a ung lypaw , thlaikung letah a ungteipaw a cang .
42008028	Zisu a hmuh cangkawleh sang ka , a phehrang leco a bawh ka , a thangpui tah a y . “ Cungnungcai Khazing Sawcapaw , Zisu , kama khatah zemaw na dupaw a ung ? Pa hreh haitei kheh tatah ka ca naw , ” a tah .
42008029	A chung letei thlawpaw pialuipaw khah ka pia tatah Zisu tah bia a peh cawtah khei a cang . Ma paw cawh uihlupui khachia taco , a hraipakingnah cawtah a kih le a phe letah bahrairui tah khi he ka , aa vai . Bahrairui tah aa hrai naná teitah chehchung thlu ka , khachia taco lyraangpaw lang a tingchua tei .
42008030	Zisu tah , “ Na ming ahomaw ? ” tatah a hae . “ Ka ming cawh Thongzakheh a cang , ” tatah a palei . Khachia a hlupui tah aa pahrangnah cawtah .
42008031	Taico khachia sahlo taco , Zisu cawh a ping thai lypaw khobatlung lang ma thlah haitei kheh tatah aa naw canei leimei thlang .
42008032	Aa kae tlangpa lekhei lawh a e leimeipaw voh rungpui ung he ka , khachia sahlo taco Zisu cawh ma voh rung sahlo aa chunglang kheh a ma naesah thlang , tatah naw he ka , Zisu tah a naesah he .
42008033	Khachia sahlo cawh ma cawngsawpaw chung taico piathlah he ka , voh chunglang cawh a nae he . Voh rungpui sahlo cawh tuiping lang a zythlah he ka , a thi thlu he .
42008034	Voh rungpui a mingkaitu sahlo taco ma hming vytei cawh aa hmuh tihtah sai tlamang he ka , khuapui chung le khuatei lekhei aa rei lai .
42008035	Taico zawpui sahlo cawh piathlah he ka , zehratamaw a cang tahpaw khah ming rua pawtah a sei he . Zisu kung aa va tlung tihtah khachia sahlo tei , aa piasaipaw cawngsawpaw khah aa va hmuh . Lungsing teitah caise a tua katei , Zisu kae letah a za tythlangpaw khah aa hmuh . Macawtaco aa ci ngetei .
42008036	A hmuhpaw cawngsaw sahlo taco , khachia sahlo tei aa tlepaw cawngsawpaw a dangnah kong khah cawngsaw hringpaw aa ching lai he .
42008037	Mataico Gerasin raang letei a ungpaw cawngsaw vytei taco aa ci tunah cawtah Zisu khah aa raang taitah piathlah a pawtah aa naw . Macawtaco tuilawng chunglang cawh a nae ka , a sei .
42008038	Khachia sahlo tei aa piasaipaw cawngsawpaw taco , “ Nama khatah ka seilai hrá a , ” tatah naw ka , canghrasala , Zisu taco kawsah kaw ka , a hai leco ,
42008039	“ Ing lang a dih la , Khazing tah zetlua tamaw na cawtah hming a ca tuapah tahpaw khah va ching hri law , ” a tah . Mataico cawngsawpaw cawh piathlah ka , Zisu tah zetlua tamaw a cawtah hming a tuapah tahpaw khah khua cawngsaw vytei cawh a ching he .
42008040	Zisu cawh a va kaw kaw tihtah cawngsaw hlupui tah dai he ka , aaning sahlo cawh a va tlungpaw a heh thlangpaw a cang he .
42008041	Taico Jaira aa tahpaw synagog a uhtu cawh a vong . Zisu a phehrang leco a bawh ka , a ing lang a vong rua pawtah a naw .
42008042	A sawcanu hnuitlakangpaw , kung hrawhluihning a tah no cawh a thih daimangnah cawtah a cang . Zisu a seilai ning taco zawpui tah buh thlang he ka , aa nanghly pai lai leimei he .
42008043	Ma leco canu pakheh kung hrawhluihning chung a thi a chuh no ung ka , a hnuicho vytei sibui letah pachang thlu thah ka , ahotahmai dangsah khy bei he .
42008044	Zisu a hninglang tah a vong ka , a pai dong cawh tong ka , ma cangkaw leco , a thi cawh a kih .
42008045	“ Ahomaw a pa tong ? ” tatah Zisu tah hae he ka , aa dawngkasawny teitah ca tong bei peh aa tah . Piter taco , “ Hruitupaw , zawpui tah ca buh thlang he ka , aa ca nangpaipaw a cang , ” a tah .
42008046	Canghrasala , Zisu tah , “ Pakheh kheh tah a pa tong , ka chung taitah hmingtuakhynah a pia , ma rawng taco ka hni , ” a tah .
42008047	Mataico canuno taco Zisu tah a pa hni myca tahpaw a hni tihtah a thlawzawng ka , a phehrang leco a bawh ka , zawpui hme leco a cangnah silang le sung sungkheh tah a dangnah kong khah a ching .
42008048	Mataico Zisu tah a hai leco , “ Ka sawcanu , na zingnah tah a ca dangsah , de teitah va seí my lo , ” a tah .
42008049	Zisu tah bia a rei leimei ning taco , synagog a uhtu Jaira ing taico cawngsaw pakheh a vong ka , “ Na sawcanu cawh a thi thah , cawngpahtu heh hnahnawh du khawh kheh , ” a tah .
42008050	Ma bia cawh Zisu tah thui ka , Jaira hai letaco , “ Na thlawzawng kheh seh , zing la , na sawcanu cawh a dang a , ” tatah a tah .
42008051	Jaira ing cawh a va phah tihtah Piter le Johan le Jeims le nyno a no le a paw tah cy ly co ahohmai ing chunglang a naesah bei he .
42008052	Ma chung vytei cawh cawngsaw hringpaw taco nyno cawh ngechia tah aa cawkhui leimei . Zisu tah , “ Cah tua khe o , nyno heh a thih tlung be , a ihning hi ! ” tatah a tah he .
42008053	A thi tahpaw aa hni thlangnah cawtah khei Zisu cawh aa hnuiso .
42008054	Canghrasala , Zisu tah nyno cawh a kiá tah tle ka , “ Ka sawcanu , tho law , ” a tah .
42008055	A thlawpaw cawh va kaw kaw ka , ma cangkaw leco , nyno cawh a ka dawchua . Taico Zisu tah aaning sahlo cawh nyno heh e ruapaw sangkheh kheh pei my lo , tatah a ching he .
42008056	A no le a paw cawh aa khuarawha thlang ka , canghrasala , Zisu tah aaning cawh hming ungzia khah ahohmai ching khe lo , tatah a tah he .
42009001	Zisu tah apostol hluihning cawh Ama khatah a y he . Khachia vytei papia lai pawtah le asawnah vytei zong dangsah lai pawtah nawhnuinah le hmingtuakhynah pei he ka ,
42009002	aaning cawh Khazing painah raang kong reilai rua pawtah le a dang lypaw sahlo zong dangsah lai rua pawtah a taw he .
42009003	Aa hai leco , “ Khua tlawngnah caw pawtah cungcahrei , sahre , chingco , tangka le cai le se a hluipaw zehmai a cakai khe o .
42009004	Naa naenah pawhe ceh ing leco ma khua taitei naa seithlah kaw hlai vytei cawh ung thlang my lo .
42009005	Ma khua cawngsaw taco aa ca cyhlang du ly caco he aaning sahlo raering pehnah tah ma khua taico naa piathlah tihtah naa phe letei luipadih khah cathingthlah si my lo , ” a tah he .
42009006	Taico aaning sahlo cawh piathlah he ka , khua kheh hning khua khé co sei lai he ka , aa seilainah maikaw leco , thawngchawbia rei lai he ka , a dang lypaw sahlo zong aa dangsah lai he .
42009007	Abui Herod taco hming ungzia vytei cawh a thui tihtah a lung hna a hnawh ngetei . Zecawtamaw tatah baptisma peitu Johan khah thihnah taitah a tho kaw tatah mehthaikheh tah aa tah .
42009008	Thaikhehpaw sahlo taco Elija a paly tatah aa tah . Mehthaikheh huipaw taco khuahlaining tei Khazing khuavang letei pakhehkheh khah a hring kaw aa tah .
42009009	Canghrasala Herod taco , “ Johan cawh a lu ka tai thah tlung , ma hratei a kong ka thuipaw heh ahomaw a cang ! ” a tah . Ma cawngsaw cawh hmuh a pachia .
42009010	Apostol sahlo cawh aa va tlung kaw tihtah aa tuapaw hming kong khah Zisu cawh aa ching . Taico aaning sahlo cawh a chui he ka , Bethsaida aa tahpaw khua lang cawh aaning teitah aa sei .
42009011	Canghrasala zawpui taco ma cawh hnih he ka , Ama cawh aa zuilai . Zisu tah zawpui vytei cawh achaw teitah mingkai he ka , Khazing painah raang kong khah ching he ka , dangnah a hiapaw sahlo khah a dangsah he .
42009012	Zailang ning a tlah cai letah apostol hluihning cawh Ama khatah a vong he ka , “ Ma lehei ung nápaw le e ruapaw zong ung be . Macawtaco zawpui vytei heh na disah pawhe a cang . Kaa kaekang khua le ly sahlo lehei ungnah le e ruapaw a va hui he seh , zecawtamaw tatah kaa ungnah heh raang kingdang cang tlung ka , ” aa tah .
42009013	Zisu taco , “ Naaning tah e ruapaw cawh pei o , ” a tah he . Aaning taco , “ Ma vytei cawngsaw e ruapaw tahei kaa va cawh seh tah lypaw co , kaaning khaco very tlangpangaw le ngaw sanghning long kaa hnui ! ” aa tah .
42009014	Capaw puitling longtei tah 5000 hrawng a tah he . Canghrasala Zisu tah a hningzuitu sahlo cawh , “ Zawpui khah songngaw phu longmang tah a tysah o , ” a tah he .
42009015	A reipaw hratah hningzuitu sahlo taco tua he ka , ming vytei cawh a ty he .
42009016	Very tlangpangaw le ngaw sanghning cawh law ka , avai lang a y ka , Khazing khatah lawngbia hlai ka , very tlang sahlo cawh a kychy . Mataico a hningzuitu sahlo cawh zawpui cawh rai pawtah a peh he .
42009017	Aa zongmingtei co e he ka , aa ri a vaw thlu . Taico a hningzuitu sahlo taco aa ebangpaw cawh pakhong he ka , baihraw hluihning chih ky tah aa dui .
42009018	Uikheh cawh Zisu cawh Ama teitah thlaw a chang leimeining takhei a hningzuitu sahlo cawh Ama khatah a ung thlang he . Zisu tah a hningzuitu sahlo cawh , “ Zawpuipaw tah aho aa pa tah maw ? ” tatah a hae he .
42009019	Aaning sahlo taco , “ Thaikhehpaw tah baptisma peitu Johan aa ca tah , thaikhehpaw tah Elija a cang ca tah he ka , ahringpaw taco khuahlai tei Khazing khuavang sahlo letah pakheh kheh khah a va hring kaw aa ca tah , ” tatah aa palei .
42009020	Zisu tah , “ Naaning tah saw aho a cang naa pa tah maw ? ” tatah hae he ka , Piter tah , “ Nama cawh Khazing taitei a vongpaw Khri na cang , ” tatah a chai .
42009021	Zisu tah aaning sahlo cawh ma kong heh ahohmai ching ly rua pawtah araeringnah a peh he .
42009022	Taico Zisu tah , “ Cawngsaw Sawcapaw heh taithuinah a hlupui ing ka , macang sahlo le tlangbui macang sahlo le phungbia cawngpahtu sahlo tah hlawh a he ka , aa thaw a . Canghrasala , a ningthungnah letah hringnah letah thosah kaw a cang a , ” tatah a tah he .
42009023	Mataico aa zongmingtei hai leco , “ Ahohmai zui a pa dupaw cawh ama a dunah khah seisai seh la , a khraws cawh ning tating tah a puh seh la , pazui seh .
42009024	A hringnah pachah a dupaw taco sung a ka , canghrasala Kama ka cawtah a hringnah a sungpaw taco a hringnah a pachah a .
42009025	Cawngsaw pakheh tah khazaw heh a pungpaluh tah hnui seh la , a hringnah a hly caco a cawtah zemaw a chahnai a ?
42009026	Ahohmai Kama le ka cawngpahnah bia a zawkhuipaw maikaw cawh Cawngsaw Sawcapaw heh vaicung letei vaiming pathai sahlo khatah a rungnawnah le Paw rungnawnah kha a za cung tihtah ma cawngsaw cawh a zawkhui hrá a .
42009027	Biahmuisui ka ca ching he , ma lehei a daw thlangpaw sahlo hrong lehei mehthaikheh cawh Khazing painah raang aa hmuh hlai taco thi balang bei he , ” a tah .
42009028	Zisu tah ma bia a rei khy taitah ningreh hrawng lekhei Piter , Johan le Jeims cawh Ama kha a chui he ka , thlawchang rua pawtah tlaang cung lang a kekhui he .
42009029	Thlaw a chang leimeining tah a mehme pho zia cawh a thlai ka , a caise sahlo cawh lailaw a ky ning tei , akhaipaw tluá khei a khai .
42009030	Cawngsaw pahning Moses le Elija cawh ,
42009031	vaicung rungnawnah khatah a za lang he ka , Zisu khatah bia aa rei . Jerusalem khuapui letah a thihnah thongtah Khazing a tingaipaw a patling nápaw kong khah aa rei .
42009032	Piter le a vesaw sahlo cawh a ihning he ka , canghrasala a ka hraw tih he tah a rungnawnah le cawngsaw pahning Ama khatah a daw thlangpaw he khah aa hmuh .
42009033	Cawngsaw tlaw tah Zisu cawh aa seisai leimeining tah Piter taco a hai letah , “ Hruitupaw , ma lehei ung heh kaa cawtah a chah ngetei . Thlangda nama na cawtah sangkheh , Moses a cawtah sangkheh , Elija a cawtah sangkheh tatah sangthung sah a he peh , ” a tah . ( Piter cawh zemaw ka rei tahpaw hmai hnih be . )
42009034	A rei leimeining taco meding va thang ka , aaning cawh pahlong he ka , meding chung letah aa ungnah cawtah aa ci ngetei .
42009035	Meding chung taico o va ring ka , “ Ma heh ka Sawtei , ka thingpaw cawh a cang . Ama a bia cawh nge my lo , ” tatah o a za ring .
42009036	O tah ma hratei a rei khy taico Zisu cawh Ama longtei a cangpaw khah aa hmuh . A hningzuitu sahlo tah ma cawh aa chung letah a cingkai thlang he ka , aa hmuhpaw kong khah ma ning taco ahohmai ching bei he .
42009037	A ningthlamongpaw tlaang cung taitah aa za cung chuh ning takhei cawngsaw rungpui taco Zisu cawh a va tong he .
42009038	Zawpui chung taico pakhehpaw cawh ka ychua ka , “ Cawngpahtu , ka sawtei pa mingpah tua tatah ka ca naw , Ama heh ka sawtei hnuitlakangpaw a cang .
42009039	Thlawpaw pialuipaw tah tua ka , sung sungkheh tah sangsah ka , hruipakingsah ka , a ci tatabu zong a pia thlu tei . Cai cuitei suipaw piasai ka , a hlyde daimang tei .
42009040	Ma cawh papia rua pawtah na hningzuitu sahlo naw he neh ka , canghrasala papia khy bei he , ” a tah .
42009041	Zisu taco , “ Vy zingnah a hnui lypaw le meh paleh meh pathae sahlo , zetih tai maw naaning khatah ka ung a ? Zetih tai maw ka lung ka ca pasua pá he a ? Na sawtei cawh ma lehei a vong khui tua , ” tatah a palei .
42009042	Nyhehpaw cawh a va sei leimeining takhei hmai khachia taco alui letah paliahly ka , a hruipakingsah . Canghrasala Zisu tah thlawpaw pialuipaw cawh a hrangso ka , nyhehpaw cawh dangsah ka , a paw khakhei a peh kaw .
42009043	Taico aaning vytei cawh Khazing a rungnaw zia khah aa khuarawh a haa . Ming vytei cawh Zisu a tuapaw hming kong letah khuarawha tah aa ung thlang ning taco Zisu tah a hningzuitu sahlo cawh ,
42009044	“ Naaning ka ca ching lepaw he bia heh achaw teitah nawthlia tua o . Cawngsaw Sawcapaw heh cawngsaw sahlo kih letah luithae a cang myca a , ” a tah he .
42009045	Canghrasala , a hningzuitu sahlo taco a rei dupaw khah hnih thai bei he . A silang khah nokhai aa cangnah cawtah khei tle khy be ca he ka , hae hri ngang bei he .
42009046	A hningzuitu sahlo cawh aa hrong letah ahomaw alai caipaw a cang a tahpaw bia khah a ei hrang aa patho .
42009047	Aa rawhnah cawh Zisu tah hnih ka , nyhehpaw tei khah law ka , a kae letah a dawsah .
42009048	Mataico aa hai letah , “ Ahohmai Kama ka ming tah ma hapaw nyhehtei heh a cyhlangpaw cawh Kama a pa cyhlangpaw cang ka , Kama a pa cyhlangpaw cawh a pa tawtupaw a cyhlangpaw a cang . Naa hrong letei a chia caipaw heh alaicaipaw cawh a cang a , ” a tah he .
42009049	Johan taco , “ Hruitupaw , cawngsaw pakheh tah na ming tah khachia a papia leimeipaw hmuh he peh ka , kaa bu cawngsaw a cang lynah cawtah kaa thly , ” a tah .
42009050	Zisu tah , “ Thly khe o , a ma cakhae lypaw maikaw cawh naa cawngsaw a cang he , ” a tah .
42009051	Vaicung lang lahchy a cang nápaw cai khah a nenah cawtah khei , Zisu cawh Jerusalem lang sei pawtah a pachia .
42009052	Mataico zuaky sahlo khah hmelang a seisah hlang he . Aaning cawh a cawtah hming pachiapaning hlang rua pawtah Samaria cawngsaw aa khua lang khah a nae he .
42009053	Canghrasala Zisu cawh Jerusalem lang sei a tingnah cawtah khei ma khua letei cawngsaw sahlo taco pasungpanaw bei he .
42009054	Ma cawh a hningzuitu Johan le Jeims tah aa hmuh tihtah a hai letah , “ Abuipaw aaning sahlo a kangseh ruapaw he tahei avai taitah me za tlahsah peh seh la , tahpaw na ma dukhui maw ? ” tatah aa tah .
42009055	Canghrasala Zisu cawh a hui ka , aaning sahlo cawh a raw he .
42009056	Taico aaning sahlo cawh khua hring lang aa sei .
42009057	Langpui letah aa seilai leimeining taco cawngsaw pakheh tah , “ Na seinah maikaw lang ka ca zui a , ” a tah .
42009058	Zisu tah , “ Sihatei sahlo tah kua hnui he ka , pavaw sahlo zong tah bu aa hnui . Canghrasala Cawngsaw Sawcapaw cawh a lu pahnia nápaw hminghmaw hmai hnui be , ” tatah a palei .
42009059	Cawngsaw hringpaw pakheh cawh , “ Va pa zui law , ” a tah . Canghrasala ma cawngsaw taco , “ Abuipaw , va seí neh ka , ka paw ka va phung taw a , ” tatah a palei .
42009060	Zisu tah a hai letah , “ A thipaw cawh mehthi tah phung thlang he seh , nama duitei cawh sei la , Khazing painah raang thawngchawbia va rei my lo , ” tatah a tah .
42009061	Cawngsaw pakheh a vong vy hui ka , “ Abuipaw , na seinah maikaw letah ka ca zui a . Canghrasala , kaw kaw taw neh ka , ka sawny aa kih ka tlesi taw he a , ” a tah .
42009062	Zisu tah , “ Ahohmai alui paleh patho tlung katei , a hninglang a hui kaw leimeipaw cawh Khazing painah raang letah rai a hre tlangpaw cang bei he , ” tatah a palei .
42010001	Ma khy taico Abuipaw tah a hningzuitu ahringpaw songsarih le pahning khah thing he ka , pahning longmang tah Ama a sei nápaw khua maikaw le hminghmaw maikaw lang khah hmelang a thlaw hlang he .
42010002	Aa hai leco , “ Saze hre ruapaw hlu ngetei ka , canghrasala a hretu cawh a cawngtei he . Macawtaco saze lui a hnuitu Abuipaw cawh raihretu sahlo khah saze lui lang taw rua pawtah hae my lo .
42010003	Sei tua o , naaning sahlo cawh chahnia hrong letei tuu teitei sahlo hratah ka ca taw he .
42010004	Tangkabawng cang seh , sahre cang seh , phepakong cang seh a cakai khe la , lang letah ahohmai aa kih tle khe lo .
42010005	Ing na nae tih he ceh tah ahmasaw cai tah , ‘ Ma ing lehei denah ung ky seh , ’ tah my lo .
42010006	Ma cawngsaw cawh denah sawtei a cang caco , naa reipaw denah cawh a cung letah a tlung a , ma hratei a cang ly caco naaning naa cung lang a va kaw kaw a .
42010007	Ma ing leco ung la , aa ca pehpaw he maikaw khah e la , ding thlang my lo . Raihretu cawh a raihrenah mai hmuh rua tah a tlah . Ingkheh hning ingkheh a palong lai khe lo .
42010008	Khuachung lang a nae he ceh ka , ingtlung aa ca pa-awng tih he tah aa ca pehpaw he maikaw khah e thlang my lo .
42010009	A dang lypaw sahlo khah dang sá la , Khazing painah raang tah a ca ne my ca he , tatah ching my lo .
42010010	Canghrasala , khuachung a nae he ceh ka , ingtlung aa ca pa-awng ly caco he , langlaipui sahlo lekhei sei la , ma hrahei tah my lo ,
42010011	‘ Naa khua luipadih kaa phe letei a kapaw hmai kaa cathingthlah hi , ma duitei cawh ma heh hnih my lo . Khazing painah raang cawh a ne myca , ’ tatah tah my lo .
42010012	Ma heh ka ca ching he , biacenah ning taco ma khua navy co Sodom khua tai-ingnah hmai khah a zia a ung vy a .
42010013	Vy Korazin khua na cing a ping ! Vy Bethsaida khua na cing a ping ! Naaning letei tuapaw ningang chuipaw hming khah Tair le Sidon khua letah tuapaw cang he seh la , buri pai a buh a tah mecang letah a ty a he ka , a ngepachih syly tha he a .
42010014	Canghrasala , biacenah ning leco Tair le Sidon khua tei aa ingpaw cawh naaning navy tah a zia a ung vy tae a .
42010015	Taico , nama Kapernaum khua , avai tai kheh calia na cang maw ? Cang bei ceh . Hraihming lang na tlahthlah a .
42010016	Naa rei a ca ngepaw maikaw he cawh kama ka rei a pa ngepaw a cang he . Naaning a ca hlawhpaw maikaw he cawh kama a pa hlawh paw a cang he . Canghrasala kama a pa hlawhpaw maikaw he cawh a pa tawtu a hlawhpaw a cang he , ” a tah he .
42010017	Songsarih le pahning tlaw he khah lunglawng teitah va tlung kaw he ka , “ Abuipaw , khachia vanghru sahlo zong tahmai na ming tah kaa rei aa ma nge , ” tatah aa ching .
42010018	Zisu tah , “ Setan khah lailaw hratah vaicung taitei a za tlahthlahpaw ka hmuh .
42010019	Pari sahlo le tlangcekawng sahlo zong tlaipabainah naw le naa caraepaw te khynah naw ca pei he neh ka , zetahmai a ca sawsah khy bei he .
42010020	Ma duitei cawh thlawpaw pialuipaw zong tah naa rei aa ca nge caw he tah a lawng khe o . Canghrasala vaicung letah naa ming cia a cangnah cawtah a lawng hri my lo , ” tatah a palei he .
42010021	Ma ningcai leco Zisu cawh Thlawpaw Pathai thongtah a lawng ngetei ka , “ Ka Paw , alui le avai Buipaw , ka ca reithai , mehthai mehsing sahlo caw taco , ma hming sahlo heh nawh ceh ka , nyheh hapaw sahlo khatah na palang . A cang , ka Paw , ma cawh nama na lawngnah cawh a cang , ” a tah .
42010022	Zisu cawh ma hratei thlaw a chang khy taico zawpui sahlo lang cawh ma hrahei bia rei ka , “ Hming vytei heh ka Paw tah a pa peh thlu thah he . Paw tah ly co Sawcapaw heh ahomaw a cang tahpaw ahotahmai hnih bei he . Taico , Sawcapaw le Sawcapaw tei hnisah rua pawtah a thingpaw he tah ly co Paw cawh ahomaw a cang tahpaw ahotahmai hnih bei he , ” a tah .
42010023	Mataico , a hningzuitu sahlo lang khah a hui ka , aaning ei teitah ching he ka , “ Naa hmuhpaw hming a hmuhpaw mehkho sahlo cawh bonghnang aa ting .
42010024	Biahmuisui ka ca ching he , Khazing khuavang le abui sahlo mehlupui tah naa hmuhpaw heh hmuh aa du ngetei cy hrah naná teitah hmuh bei he . Naa thuipaw heh thui aa du ngetei hrah naná teitah za thui bei he , ” tatah a tah he .
42010025	Uikheh cawh phungbia a thai ngeteipaw pakheh cawh Zisu pase du tah a daw ka , “ Cawngpahtu , chaizaw hringnah ka hmuh khy nápawtah zemaw ka tua a ? ” tatah a hae .
42010026	Zisu tah , “ Khazing phungbia letah zemaw a cia ? Zekhatamaw na hni ? ” tatah a hae hri kaw .
42010027	Phungbia a thai ngeteipaw taco , “ ‘ Abuipaw na Khazing khah na lungthing vytei , na hringnah vytei , na thawzaang vytei le na khuarawnah vytei tah do my lo . ’ Mataico , ‘ Nama na dopaw hratah na ingpaw khah do my lo , ’ tahpaw he a cang , ” tatah a chai .
42010028	Zisu tah , “ Na pachaipaw ahmang ngetei , ma hraco va tua la , na hring a , ” a tah .
42010029	Canghrasala , ama teitah thai a cangsah khah a dunah cawtah , “ Ka ingpaw cawh ahomaw a cang ? ” tatah a hae kaw .
42010030	Zisu tah palei ka , “ Cawngsaw pakheh Jerusalem khua taitah Jeriko khua lang a seithlah . Ma langpui leco damia sahlo tah hrawh he ka , a caise vytei pahlu pah thlu he ka , thi daimang tah aa dai khy taitah aa seisai .
42010031	Tlangbui pakheh cawh ma lang a za sei hrah ning khatah a tong ka , damia sahlo tah aa daipaw cawngsaw khah a hmuh tihtah khungsai ka , lang kang rakheh lang tah a cahri .
42010032	Ma paw hraco Levi mingphing pakhehpaw tah ma hminghmaw cawh va phah hrah ka , a hmuh tihtah khungsai ka , langkae lang co a cahri sai thlang hrah .
42010033	Canghrasala , Samaria cawngsawpaw pakheh cawh khua tlawng hrah ka , damia sahlo tei aa daipaw cawngsawpaw ungnah khah va phah hrah ka , a hmuh cangkawleh ning a do ngetei .
42010034	A vawhno ka , a hmaw vytei khah sathy le misurhang thupah ka , a tongchai pah khy taitah ama a kelaipaw , la cung lang cawh khing ka , khuabuh lang seikhui ka , ma leco a mingkai .
42010035	A ningthlamongpaw leco , ngung tangka phaehning cawh chua ka , khuabuh a hnuitupaw cawh pei ka , ‘ Ma cawngsaw heh achaw teitah mingkai la , ka va kaw kaw tihtah a hluipaw tei na changpaw maikaw cawh ka ca chang kaw thlu tae a , ’ a tah .
42010036	Ma tlaw pathung hrong lehei ahomaw damia sahlo tei aa hrawhpaw cawngsaw a ingpaw cawh a cang tatah na rawh ? ” tatah a hae .
42010037	Phungbia a thaipaw taco , “ A cung letei ningdonah a hnuipaw khah a cang a , tah ka rawh , ” tatah a chai . Zisu tah , “ Sei la , ma hraco va tua hrah , ” tatah a tah .
42010038	Zisu le a hningzuitu sahlo khah khua aa tlawnglai ning tah khua khuakheh va phah he ka , ma leco canuno pakheh Martha aa tahpaw tah a ing letah a tlungsah he .
42010039	Martha cawh Mari aa tahpaw chuahruino pakheh a hnui . Ama cawh Abuipaw phehrang letah a ty ka , a bia reipaw khah a nawthlia .
42010040	Canghrasala , Martha cawh raihrepaw ahlunah cawtah a rai a hnawh ngetei . Zisu khatah a vong ka , “ Abuipaw , ka nyteino tei rai kama longtei a pa váso thlangpaw heh a pui tah bei ceh maw ? Kama baw rua pawtah pa chingpah law , ” a tah .
42010041	Abuipaw taco , “ Martha , Martha , hming hlupui cawtah lung reithui tah na ung ,
42010042	canghrasala hming sangkheh suipaw a hia . Mari tah achaw vypaw a thingpaw heh ama taitah lah pápaw cang be , ” a tah .
42011001	Ningkheh cawh Zisu cawh hminghmaw sangkheh letah thlaw a chang leimei . Thlaw a chang khy taico a hningzuitu pakheh tah a hai letah , “ Abuipaw , Johan tah a hningzuitu sahlo a cawngpah pawhe hrakhei thlawchang ma cawngpah hrah , ” tatah a tah .
42011002	Zisu tah , “ Thlaw naa chang tihtah ma hrahei chang my lo . ‘ Vy kaa Paw , na ming cawh cizaw tah ung seh . Na painah tlung ky seh .
42011003	Ning ting kaa hiapaw batui ma pei my lo .
42011004	Kaa cung letei suanah a tuapaw kaa ngethai pawhe hrakhei kaa suanah ma ngethai hrah my lo . Tuhsonah lang a ma chui kheh lo , ’ ” tatah a tah .
42011005	Taico Zisu tah ma hrahei a tah he , “ A bianapaw tah naa hrong letah pakheh cawh vesaw pakheh hnui ka , ama khaco zaicing tah a vaw ka , ‘ Ka dua , very tlangthung tah pa cui theh ,
42011006	zecawtamaw tatah khua a tlawngpaw ka vesawpaw va tlung ka , zehmai peh ruapaw hnui bei neh , ’ tatah a va tah .
42011007	Taico ing chung letei a ungpaw taco , ‘ Hna pa hnawh tua kheh , ingkaw zong ka hrai thlu thah , ka sawtei leh zong kama khatah a ih thlu myca he , tho tah zehmai ca pei khy bei neh , ’ tatah a chai .
42011008	Ka ca ching he a , vesaw chaw a cangnah cawtah tho lytah le very khah peh lytah ung hmai seh la , a hae lawnglia caco tho ka , a dunah zé tah a peh thlang a .
42011009	Macawtaco ka ca ching he a , hae la , peh na cang a he ceh , hui la , naa hmuh a , khong la , ingkaw hong pah na cang a he ceh .
42011010	Ahohmai a haepaw cawh peh a cang he a , a huipaw taco hmuh a ka , ingkaw a khawngpaw cawh hongpah a cang a .
42011011	Naaning paw a cangpaw sahlo , naa sawtei leh tah ngaw ca hae my he seh la , pari naa pae he maw ?
42011012	Aatui ca hae he seh la , tlangcekawng naa pae he maw ?
42011013	Naaning mehchahly tahmai naa sawtei leh hmingchaw peh zia naa hni caco , vaicung letei naa Paw taco Thlawpaw Pathai a haepaw sahlo khah ze tlua tamaw a peh vy chichi he a ! ” a tah he .
42011014	Zisu tah a rei a thlaw thai lypaw chung taikhei khachia khah a tingchua . Khachia a piathlah tihtah a rei a thlaw thai lypaw cawngsaw cawh a rei ka thlaw ka , mingzawpui khah aa ning a ang thlang .
42011015	Canghrasala aaning chung taitah thaikhehpaw taco , “ Khachia sahlo buipaw Belzabub thongtah khachia sahlo a papia khy he , ” tatah aa tah .
42011016	Ahringpaw sahlo taco , Ama khah pase du tah vaicung lang tei ningang chuipaw paching pakhanah ma tuapah law , tatah aa tah .
42011017	Zisu tah aa rawhnah khah hnih ka , aa hai letah , “ Ze painah raang hmai , aaning le aaning aa dy caco he a rawh thlu he a . Taico ingchungkho khokheh zong a rai ly tei a chaichy caco he a rawh hrá he a .
42011018	Setan zong ama le ama a dy caco , zekhatamaw a painah raang cawh a daw khy a ? Ma bia heh Belzabub thongtah khachia sahlo a papia he naa tah cawtah ka reipaw a cang hi .
42011019	Atoheh kama tah Belzabub thongtah khachia khah ka papia pawtei a cang caco , naaning a ca zuipaw sahlo he takhei saw aho thong tamaw aa papia ? Macawtaco aaning cawh naaning bia a ca cepahtu a cang he a .
42011020	Canghrasala , khachia sahlo khah Khazing hmingtuakhynah thongtah ka papia pawtei he a cang caco , Khazing painah raang cawh naaning khatah a tlung thah tahnah a cang .
42011021	Mehthawtlung pakheh tah hrainang a hlupui khatah a ing khah a vai thlang chung taco a hnuichia vytei a bing .
42011022	Canghrasala ama navy tah a thawtlung vypaw tah dy katei , a pahneh tih taco , a paichaipaw hrainang vytei khah lah pah ka , a hringpaw a lahpaw hming vytei khah a rai thlu he .
42011023	Ahohmai kama lang a bai lypaw cawh a pa caraepaw a cang , kama a pa pahmo khui lypaw cawh a papaipaw a cang .
42011024	Thlawpaw pialuipaw cawh cawngsawpaw chung taitah a ka piathlah tihtah raangcaa raangro lekhei a hianah hminghmaw hui tah a khiakaly ka , hmuh be . Mataico , ‘ Ka piasaipaw ing lang khah ka pange kaw thlang a , ’ tatah a tah .
42011025	Ing cawh a va phah tihtah longkarong tah ung ka , pathai pahling teitah chiapaw a cangpaw khah a hmuh .
42011026	Taico sei ka , ama navy tah a sua vypaw he ahringpaw thlawpaw pialuipaw pasarih a va chui he ka , ma ing cawh aa pahrang . Taico ma cawngsawpaw cawh athoning tei navy khei , a hning tei a dawhming cawh a pazua vy syly , ” tatah a tah .
42011027	Zisu tah ma hming vytei heh a rei leimeining taco , zawpui hrong taikhei canu pakheh cawh ka y chua ka , “ Nama a ca sahtu le hnabae tui tei a ca cawngtu cawh bonghnang a ting caimang , ” a tah .
42011028	Zisu taco , “ Canghrasala , Khazing bia khah thui tei , a bia a zuipaw he cawh bonghnang aa ting vypaw a cang he , ” tatah a chai .
42011029	Cawngsaw rungpui aa va hlu vy leimeining takhei Zisu taco , “ Atochai cawngsaw heh a chah ly caimang he . Ningang chuipaw paching pakhanah aa hae , canghrasala Khazing khuavang Jonah paching pakhanah khah tah cy ly co zehmai peh cang a bei he .
42011030	Nineve khua cawngsaw cawtah Jonah cawh paching pakhanah a cangpaw hrakhei Cawngsaw Sawcapaw zong heh atochai cawngsaw cawtah paching pakhanah a cang hrah .
42011031	Biacenah ning leco thuilang Abuino Shiba cawh a daw a ka , ato chai cawngsaw sahlo heh thaily a cang sá he a . Zecawtamaw tatah ama cawh Solomon a singnah bia nge rua pawtah alui a changnah taitah va sei ka , canghrasala atoheh Solomon navy tah a lai vypaw ma lehei a ung thlang .
42011032	Biacenah ning leco Nineve khua cawngsaw sahlo cawh atochai cawngsaw khahei a daw hrui he ka , sua aa phosah tae he a , zecawtamaw tatah ma tlaw taco Jonah a bia reipaw rawng tah angepachihnah aa hnui , taico atoheh ma lehei Jonah navy tah a rungnaw vypaw a ung thlang .
42011033	Ahotahmai me-ing aa vang tihtah a langlynah hminghmaw letah maw , tongbai rai letah maw chia bang bei he . Ing chunglang a naepaw tah a khaipaw aa hmuh khy nápawtah me-ing tung letah me-ing khah a chia tei .
42011034	Na meh heh na pung cawtah me-ing a cang . Na meh a chah caco , na pungpaluh zong khah khainá tah a chih . Canghrasala na meh a chah ly caco , na pung zong muiná tah a chih .
42011035	A raering my lo , naa chung letei a ungpaw khainah cawh muinah cang be kho .
42011036	Macawtaco na pungpaluh cawh khai ná tah a chi tei , na pungsaw a zehapaw letah hmai muinah a ung ly caco , me-ing a khainah tei a ca khaisopaw hrakhei na pung cawh a khai a , ” a tah .
42011037	Bia a rei khy taico Zisu cawh Farasi pakheh tah batui e hrui pawtah a hrui . Macawtaco va sei ka , a ty ka , cabuai khah a hia thlang .
42011038	Canghrasala , Zisu cawh Farasi phung a cangpaw e hlai tah kih si khah tua be ca ka , Farasipaw tah a kih a si lypaw khah a hmuh tihtah a khuarawh a haa .
42011039	Mataico Abuipaw tah a hai leco , “ Naaning Farasi cawngsaw taco ny le pakang sahlo alailang khah pathaisah he ceh ka , canghrasala , naa chunglang cawh chahlynah le dusawnah long teitah a chih .
42011040	Naaning mehruh sahlo , alailang a tuatu Khazing takhei a chunglang zong tua hrah bei maw ?
42011041	Canghrasala naa pakang le naa ny chung letei a ungpaw khah mehsisah va pei la , naa cawtah zezongpui a pathai thlang a .
42011042	Naaning Farasi sahlo , naa cing a ping , zecawtamaw tatah naa buichung taitei a chuhpaw hmekhuh , hanghui le aihnaw sihnaw taikhah chyhraw chykheh khah Khazing naa peh naná teitah dingnah le Khazing do khah naa thlawdaw . A hmetaw teipaw heh dethlang lytah ahning teipaw zong heh naa tua ruapaw a cang .
42011043	Farasi sahlo , naa cing a ping , zecawtamaw tatah synagog letah achaw caipaw dyching letah a ty du he ceh ka , chodo tlaang letah cizaw hmo tah bia a ching khah naa du .
42011044	Naa cing a ping , zecawtamaw tatah naaning cawh ngianah a ung lypaw athlai , ahotahmai hni ly tei aa tlaichai teipaw hratah na cang he ceh , ” tatah a tah .
42011045	Phungbia a thai ngeteipaw hrong letei pakheh tah , “ Cawngpahtu , ma vytei hming na rei tih lehei kaaning zong na ma zongte hrah , ” tatah a chai .
42011046	Zisu tah , “ Naaning phungbia a thai ngeteipaw sahlo naa cing a ping , zecawtamaw tatah cawngsaw khah aa pho khy lypaw behnah phung hmingrih khing he ceh ka , naa vuhsah he . Naaning duiteisai cawh aaning baw rua pawtah naa kihdong hmai calia du bei he ceh .
42011047	Naa cing a ping , zecawtamaw tatah naa pupaw sahlo tei aa za nongpaw he Khazing khuavang sahlo caw takhei thlailung sahlo naa bing he .
42011048	Macawtaco naa pupaw sahlo aa tuasanah khah naa naw a tlah khui hrah he tahnah a cang , aaning tah Khazing khuavang sahlo khah aa nong he , naaning tah aa thlailung naa bing .
42011049	Macawtaco Khazing singnah tei a reipaw cawh , ‘ Khazing khuavang le apostol sahlo khah aaning khatah thlaw he neh ka , thaikheh khah theh a he ka , thaikhehpaw khah aa hrae he a , ’ a tah .
42011050	Macawtaco atochai cawngsaw sahlo cung lehei khazaw hrangthonah taitei aa thawpaw he Khazing khuavang vytei aa thisai rawng tah dangtahnah a tlung tae a .
42011051	Abel thisai taitah dangnah siasang le behnah ing pathai kaa letah aa thawpaw Zakaria thisai tai a cang a . A cang , ka ca ching he , ma vytei cawtah hei atochai cawngsaw sahlo heh dangtah a cang tae he a .
42011052	Naaning phungbia a thai ngeteipaw sahlo , naa cing a ping , zecawtamaw tatah hninah ingkaw cabi khah law he ceh ka , naa seikhui . Naaning duiteisai cawh a nae bei he ceh , taico a nae dupaw khah naa pakhang tlung he , ” tatah a tah .
42011053	Ma hminghmaw taico Zisu cawh a piathlah tihtah Farasi le phungbia cawngpahtu sahlo tah thaw tah cakhae he ka , hming a hlupui kong khah hae cakhia he ka ,
42011054	ma pawsui co a reichiapaw bia khei aa tle khy a .
42012001	Ma cai leco cawngsaw thonghlupui a pahmo caw he tah pakheh le pakheh a tlaichai pai leimei he ka , Zisu tah ahmasaw cai tah a hningzuitu sahlo hai letah ma hrahei a rei . “ Cungmai raipha a cangpaw Farasi sahlo raangri khah a raering my lo .
42012002	No thlangpaw hming maikaw palang cang a he ka , biaparuh zong phy a cang he a .
42012003	A muinah letah naa reipaw zong a khainah letah thui cang a ka , inah khang letei naa reipaw biaparuh zong khah ing tlungkhu taitah phy a cang he a .
42012004	Ka huivesaw sahlo , ka ca ching he , pungsaw a theh khypaw sahlo khah ahohmai ci khe lo . Aa thaw khy taikhei zehmai tua khy khawh bei he .
42012005	Canghrasala ahomaw naa ci ruapaw a cang takhah ka ca hmuh sá he a . Pungsaw zong thaw khy taitei hraihming lang zong thlah khynah naw a hnuipaw Khazing khah ci hri my lo . A cang , ka ca ching he , Ama cawh ci my lo .
42012006	Baibaw pavaw sangpangaw khah tangka phaesai phaehning tah zua bei he maw ? Canghrasala , sangkheh tei hmai khah Khazing tah monghly be .
42012007	Ahmangpaw tei co , naa lu letei sangbu sahlo hmai rei thlu a cang he . Zehmai ci khe o . Naaning cawh baibaw pavaw sahlo navy tah na sungnaw vy he ceh .
42012008	Cawngsaw hmekung letei Kama a pacang khuipaw cawh Cawngsaw Sawcapaw tah Khazing vaiming sahlo hme letah ka cangkhui hrá a .
42012009	Canghrasala , ahohmai cawngsaw hrong letah Kama a pa paphahsaipaw cawh Khazing vaiming sahlo hme letah ka paphah sai hrá a .
42012010	Taico ahohmai Cawngsaw Sawcapaw a reipachiapaw maikaw cawh ngethai khy cang thlang he ka , Thlawpaw Pathai a reipachiapaw maikaw cawh ngethai khy cang a bei he .
42012011	Synagog sahlo le uhtu bui sahlo le nawhnuitu sahlo aa hme letah chuakhui naa cang tihtah zekhatamaw a reicakai neh ka , zemaw ka rei a tahpaw khah naa thlawzawng kheh seh .
42012012	Zecawtamaw tatah ma cai letei naa rei ruapaw khah Thlawpaw Pathai tah a ca ching tae he a , ” tatah a tah .
42012013	Zawpui hrong taitah cawngsaw pakheh tah Zisu hai letah , “ Cawngpahtu , ka unypaw khah ry chaichy pawtah pa chingpah law , ” a tah .
42012014	Zisu taco , “ Cawngsawpaw , naa pahning kaa letah biacetu le ry chytu tah ahomaw naw hnuinah a pa pei ? ” tatah a chai .
42012015	Mataico aa zongmingtei hai letah , “ A raering teitah ung my lo ! Du hlui hnuinah a phingphing khah a raering my lo . Cawngsaw hringnah heh a hnuipaw rungnah letah a pahnia be , ” a tah .
42012016	Mataico aa hai letah ma tawchingnah bia heh a ching he , “ Mehrungpaw pakheh a ly cawh kungvui a chah ngetei .
42012017	Ama le ama cawh , ‘ Zekhatamaw tua neh seh la , a chah a ? Ka saze chia nápaw hminghmaw hmai a ung khawh tlung be , ’ a tah .
42012018	Taico a reipaw cawh , ‘ Ma hrahei ka tua a . Ka sachai heh chehthlah a neh ka , alai vypaw ka sá a , ma leco ka saze vytei le ka hmingbo sahlo ka chia a .
42012019	Taico kama le kama khah , “ Kung hlupui cawtah hmingchaw a hlupui hnui ceh ka , a nawng teitah ung la , e la , ding la , a nawng my lo , ” tatah ka tah a , ’ tatah a tah .
42012020	Canghrasala Khazing tah , ‘ Mehruhpaw ! Ato zai hrahring lehei na thi a . Macawtaco na cawtah na pacungpaw hming vytei cawh aho tamaw a lah a ? ’ tatah a tah .
42012021	Ama a caw suipaw tah hming pacung katei , Khazing letah a rung lypaw cawngsaw maikaw cawh ma hraco a cang a , ” tatah a tah .
42012022	Mataico Zisu tah a hningzuitu sahlo hai letah , “ Macawtaco ka ca ching he , naa hringnah cawtah zemaw kaa e a , a cang ly leh naa pung cawtah a buh a sai ruapaw kong letah naa lung reithui kheh seh .
42012023	Hringnah heh e le ba navy tah sungnaw vy ka , pung heh chaichi navy tah a sungnaw vy .
42012024	Ra-aw khah pacang tua hmai , thleci cing be ca he ka saze zong hre bei he , sachai zong hnui bei he , a cang naná teitah Khazing tah a cong thlang he . Naaning cawh pavaw navy tah a sungnaw vypaw cang bei he ceh maw !
42012025	Naa hrong letah ahomaw a lungreithuinah rawng tah a hringnah cai suimehlang pakheh chang a chahchi khy ?
42012026	Ma hratei hming a chia pawtei hmai naa tua khy tlung lypaw tah zecawtamaw a hringpaw hming cawtah lungreithui tah naa ung ?
42012027	Lili pangpa sahlo khah zekhatamaw aa ka cy tahpaw pacang tua o . Rai hre bei he , chaichi a taw bei he . Canghrasala ma heh ka ca ching he , siangpahrang Solomon hmai khah ma tlua khei a laisui thlang naná teitah ma pangpa sahlo letei kung kheh tlua khei hmai pasang cang be .
42012028	Vy naaning zingnah a cawngpaw sahlo , alui letah atoning ka cy katei , ningthlamong me lang aa bo thlangpaw araang hmai a pasangpaw Khazing taco naaning cawh a ca pasang vy chichi he a .
42012029	Macawtaco , naa ding naa e ruapaw kong pacang tah lung reithui tah ung khe lo .
42012030	Zecawtamaw tatah ma hapaw hming sahlo cawh lawki cawngsaw sahlo zong tah aa hui teipaw cang hrah ka , naa Paw vaicung leteipaw tah naa hiapaw khah a hni thlang .
42012031	Canghrasala a painah raang khah hui la , ma hming vytei zong heh peh na cang thlang a he ceh .
42012032	Phu cawngtei sahlo , ci khe lo . Zecawtamaw tatah naa Paw tah a painah raang a ca pehpaw he khah a lung a lawngpaw a cang .
42012033	Naa hnuichia sahlo khah zua la , mehsisah sahlo khah pei my lo . A cai thai lypaw tangkabawng khah a zaa la , mehru tei aa ruh khylynah le luichaw tei aa e khylynah hming , vaicung letah aa chang khaw lypaw chosung sahlo cawh pacung my lo .
42012034	Zecawtamaw tatah naa chosung a ungnah letah naa lungthing cawh a ung hrá a .
42012035	Rai hre pawtah caise a tua pacia tah ung la , me-ing vang cia tah chia my lo .
42012036	Nupui chui kongchuanah hming taitah a va tlung kawpaw aa buipaw cawh a va chua cangkawleh ingkaw a khong tihtah rairang teitah hongpah rua pawtah a heh thlangpaw a saecapaw sahlo hratah ung my lo .
42012037	Aa buipaw tah a hraw hmotei a heh thlangpaw he sae sahlo , a va chuahnopaw sahlo he cawh meh vaichaw a cang he . Biahmuisui ka ca ching he , ama cawh raihrenah caise a tua ka , cabuai cadung sá he ka , ama hrahring tah a tuitang he a .
42012038	Zaicing tamaw a cang ly leh ma navy co a haa vy tah a va tlung tih letah hmai a mai pacia teitah aa za haw thlangpaw khah aa buipaw tah a hmuh caco he , ma sae sahlo cawh meh vaichaw a cang he a .
42012039	Canghrasala ma heh hnih my lo . Ing hnuitu tah mehru cawh ze cai letah maw a va chua a takhah hnih thah my seh la , a ing cawh hrawh sá a be .
42012040	Macawtaco a mai pacia tah ung my lo , zecawtamaw tatah Cawngsaw Sawcapaw cawh naa rawh lypaw cai lekhei a vong a , ” tatah a tah .
42012041	Piter taco , “ Abuipaw , ma tawchingnah bia heh kaaning longtei maw na ma ching , a cang ly leh ming vytei caw tamaw ? ” tatah a hae .
42012042	Abuipaw taco , “ Aho khah maw zing a chuipaw le a singpaw , a ingchungkho sae sahlo khah a cai naning teitah batui peh rua pawtah a buipaw tah rai a pehpaw mingkaitu cawh a cang ?
42012043	Aa buipaw a va tlung kaw tihtah ma hratei a tuapaw a hmuhpaw sae cawh meh vaichaw a cang .
42012044	Biahmuisui ka ca ching he , ma paw cawh a hnuichia vytei a mingkaitu takhei a tua a .
42012045	Canghrasala a bianapaw tah a saecapaw taco ama le ama khah , ‘ Ka buipaw cawh a va tlung nápaw a ne be , ’ tatah tah ka , zuding saw e tah ung ka , ahringpaw sae canu le sae capaw sahlo khah a dai he .
42012046	Ma saecapaw a buipaw cawh a rawh lypaw ning le a pacang lypaw cai letah va tlung a ka , a buipaw tah ma sae capaw cawh caiping caimang tah taichung a ka , a zing lypaw sahlo ungnah lekhei a ungsah hrah a .
42012047	A buipaw dunah hni thlang tei , rai hre pawtah a mai pacia tei a ung lypaw le a buipaw dupaw a tua lypaw sae cawh ui hlupui tah chei a cang a .
42012048	Canghrasala , a buipaw dunah hni ly hmotei dangtah tlang a cangpaw suanah a tuapaw cawh a cawng vy tah chei a cang a . A hlupui peh a cangpaw cawh a hlupui hae kaw a cang a . A hlupui kai sahpaw cawh a hlu vy tah hae kaw a cang he a , ” a tah .
42012049	Ma hrahei a rei vy , “ Alui heh me tah ro rua pawtah pui ka vong . Kang myca seh la , tah ka du caimang !
42012050	Canghrasala baptisma cang nátah tai-ingpaw hnui neh ka , ma ka patlung ka patlia hlai cawh ka lung rei a thui caimang .
42012051	Aluicung lehei denah chuasah rua pawtah a vong tatah maw naa parawh ? Cang be , pachai pawtah a cang hri .
42012052	Atotei ri hei co ingchungkho ingkheh letah a ungpaw cawngsaw papangaw hrong letah a pachai he ka , pathungpaw tah pahningpaw khah dy he ka , pahningpaw tah pathungpaw khah aa dy tae he a .
42012053	Paw leh tah aa sawtei leh khah dy a he ka , sawtei leh tah aa paw leh khah aa dy he a . No leh tah aa sawcanu leh khah dy a he ka , sawcanu letah aa no leh khah aa dy he a . Sawcapaw no leh tah myno leh khah dy a he ka , myno leh tah aa pasaepaw no leh khah aa dy tae he a , ” tatah a tah .
42012054	Zisu taco mingzawpui hai letah , “ Nitlah lang tah meding a ka chuhpaw naa hmuh tihtah sungkheh tah , ‘ Khua a so a ! ’ tah he ceh ka , ma hraco a so tahtah .
42012055	Thuilang tah thli a hrang tihtah , ‘ Ning a paling tae a ! ’ tah he ceh ka , a paling tahtah .
42012056	Cungmai raipha sahlo ! Alui le avai ming he ceh ka , ningkhua zemaw a lo a tah cawh naa hni . Zekhatah zia tamaw atochai hming ung zia a silang heh naa ching pase thai be ?
42012057	Zecawtamaw naaning teitah zemaw ahmang tah cawh naa pacang thai be ?
42012058	Naa caraepaw khatah biacetu hme letah chua pawtah naa sei tihtah langpui letah a rai khy nápaw khah a zawng my lo . Ma hratei na tua ly caco biacetu hme letah ca chuakhui ka , biacetu tah nawhnuitu kih letah ca hlai sua a ka , taico thong letah thlah na cang sua a .
42012059	Ka ca ching , tangka lia ruapaw na lia thlu hlai vytei cawh thong taitah chuh khy khaw bei ceh , ” tatah a tah .
42013001	Ma ningcai taco ma letei a ungpaw cawngsaw thaikheh taco Zisu hai letah raang uhbui Pilat tei Galili cawngsaw thuihlainah aa tua leimei ning tah a thaw sahpaw he kong khah aa ching .
42013002	Zisu tah , “ Ma hratei thihnah a ingpaw Galili cawngsaw sahlo he khah ahringpaw Galili cawngsaw sahlo navy tah aa sua vy rawng tah a cang tatah maw naa rawh ?
42013003	Cang be tah ka ca ching he ! Naaning zong na ngepachih ly caco he ceh na lyde hra he ceh .
42013004	A cang ly leh Siloam ing a sangpaw a cing ning tah a naiseh pawhe cawngsaw pahrawhluireh khah Jerusalem khuapui chung letei a ungpaw a hringpaw cawngsaw sahlo navy tah aa sua vy cawtah a cang naa tah maw ?
42013005	Cang be tah ka ca ching he ! Naaning zong na ngepachih ly caco he ceh na lyde hra he ceh , ” a tah he .
42013006	Taico Zisu tah ma tawchingnah bia heh ching he ka , “ Cawngsawpaw tah a buichung letah thuiku kung kung kheh cing ka , a thui maw thui ly tatah a va ming tihtah zehmai hmuh be .
42013007	Macawtaco buichung a mingkaipaw hai letah , ‘ Ma thuiku kung heh a thui maw , thui ly tatah kung thung chung mingkai neh ka , zehmai hmuh bei neh . Hyhly ! Cholui chang a pahry , ’ tatah a tah .
42013008	Buichung a mingkaipaw taco , ‘ Abuipaw , ato kung kung kheh chung tei heh cawh ming cawng tua , a kaekang heh thlo pá neh ka , alui achawpaw ka bia a .
42013009	Hangkung lang a thui caco chah thlang ka , ma hratah cang ly tei a thui ly caco , hyhly thlang lepui ceh , ’ a tah , ” tatah a tah .
42013010	Sabat ning tah Zisu tah synagog sangkheh letah a cawngpah leimeining he takhei ,
42013011	kung hrawhluireh chung khachia tah a tlepaw canuno a za ung . A kai a king thlu thah ka , a pathlang khy bingbi lytah a ung myca .
42013012	Zisu tah ma no cawh a hmuh tihtah a hmelang va chuh law tatah y ka , “ Cawngsawno , nama cawh na ciacung lynah taco a ca thlaw myca , ” a tah .
42013013	Taico a cung letah a kih pahnia ka , sungkheh teitah canuno cawh a ka pathlang khy ka , Khazing khah a reithai .
42013014	Sabat ning tah Zisu tah cawngsaw a dangsah cawtah synagog a uhtu cawh a thingae ka , zawpuipaw khah , “ Raihrenah ning ningruh a ung , Sabat ning rei lytah ma ningruh chung leco a vong tah na dangsah bei he ceh , ” tatah a tah he .
42013015	Abuipaw tah a hai letah , “ Naaning cungmai raipha sahlo ! Ahotahmai Sabat ning tah a co cang seh , a la cang seh , naa ing taitah thlaw he ceh ka , tui ding sá pawtah seikhui thlang bei he ceh maw ?
42013016	A cang caco Abraham pathlah a cangpaw , Setan tei kung hrawhluireh chung hrai katei a sahpaw heh Sabat ning zong tah dangsah pápaw cang bei maw ? ” a tah he .
42013017	Ma hratei bia a palei tih he taco Ama a caraepaw vytei khah aaning a zeh . Canghrasala zawpuipaw taco a tuapaw hming ningang chuipaw vytei cawtah khei aa thaw a chah ngetei .
42013018	Zisu tah , “ Khazing painah raang cawh zekhatamaw a lo ? Zekhatamaw kaa tawching a ?
42013019	Cawngsawpaw pakheh tah a ly chung letah a lingpaw aihrang ci khatah a lo . Aihrang ci cawh ka chang ka , thingkung tah a ka tua ka , pavaw sahlo tah a cai sahlo letah a cawng tei he , ” a tah .
42013020	Taico Zisu tah a tah vypaw cawh , “ Khazing painah raang cawh zekhatamaw kaa tawching a ?
42013021	Canuno tah vedi hongkheh lekhei raangri pahlawh ka , a nong chi . Ma raangri taco vedi cawh a tho sahpaw hratah a cang , ” a tah .
42013022	Taico Zisu cawh Jerusalem lang a seinah langpui letah khuapui zong khuatei zong pae pai lai ka , a cawngpah lai he .
42013023	Cawngsaw thaikheh tah , “ Abuipaw , meh cawngtei long maw pachah a cang he a ? ” tatah aa hae .
42013024	Zisu taco , ma hrahei a tah he , “ Ingkaw a bawpaw lang tah a nae pawtah thaw tah a zong my lo , zecawtamaw tatah ka ca ching he , cawngsaw a hlupui tah a nae zaa he ka , a nae khy bei he .
42013025	Ing hnuitu khah tho ka , a ingkaw khah a kha tae a . Taico naaning cawh ingkaw khungthing lang tah ingkaw khah khong he ceh ka , ‘ Abuipaw ingkaw ma hong ky law , ’ tatah naa ta a . Canghrasala ama taco , ‘ Ze taitah maw naa va chua ? Naaning cawh ca hnih bei he neh , ’ tatah a ca tah tae he a .
42013026	Mataico naaning tah , ‘ Nama khatah kaa e hrui , kaa ding hrui tei kha , kaa khuatlang letah na ma cawngpah tei kha saw , ’ naa tah a .
42013027	Canghrasala ama taco , ‘ Naaning zong ca hnih bei he neh , zelang tamaw naa va chua tahpaw hnih bei neh . Naaning hming chahly a tuapaw vytei ka kae taitah seihly o ! ’ a ca tah tae he a .
42013028	Naaning vytei cawh alailang letah vathlang cang he ceh ka , Abraham le Isak le Jakob le Khazing khuavang vytei cawh Khazing painah raang chung lekhei naa hmuh tae he a . Ma tih taco cá he ceh ka , naa haw naa ria tae a .
42013029	Cawngsaw cawh nichua , nitlah , thuilang , tlanglang tah a vong a he ka , Khazing painah raang lawhdangnah hming lekhei a ty he a .
42013030	Ma tih taco ato letei a hningcaipaw zong heh a hme a sahpaw cang he ka , ato letei a hme a sahpaw zong heh a hningcaipaw a cang tae he a , ” tatah a tah .
42013031	Ma ning taco Farasi thaikhehpaw tah Zisu kha a vong he ka a hai letah , “ Ma hminghmaw taihei piathlah la , hmingkheh kheh lang sei . Herod tah thaw a ca du , ” tatah aa ching .
42013032	Zisu tah , “ Va sei la , ma sihatei khah va ching o , ‘ Atoning zong , ningthlamong zong , khachia sahlo tingchua he neh ka , a dang lypaw ka dang sá he a . A ningthung ning tah ka rai cawh ka paling a . ’
42013033	Zekhatah a cang zong tah atoning , ningthlaw le hazaining tai cawh ka sei longmang thlang a . Zecawtamaw tatah Khazing khuavang cawh Jerusalem khuapui khungthing lang letah thih phung cang be !
42013034	Vy Jerusalem ! Jerusalem ! Khazing khuavang sahlo khah za theh he ceh ka , Khazing tah naaning khatah a tawpaw he a cawngsaw sahlo khah alung tah naa vaseh tei he . Aa puino tah a sawtei leh a mathlaw rai letah a bakhupaw he hratah naa cawngsaw cawh uikhazeh uilui maw pakhawng du he neh ka , canghrasala du bei he ceh !
42013035	Mingtua hmai o , naa ing cawh a ching myca . Ka ca ching he , ‘ Abuipaw ming tah a vongpaw cawh bonghnang song cang ky seh , ’ tatah naa tah hlai vytei cawh pa hmuh kaw khaw bei ceh , ” tatah a tah .
42014001	Sabat ning leco Zisu cawh Farasi sahlo letei hruitu pakheh ing lang khah batui hrong pawtah a sei tihtah Ama cawh achaw teitah aa ngia lai .
42014002	Ma leco a hmekaw letah cawngsawpaw pakheh thlingnah hri a ingpaw a ung .
42014003	Zisu tah Farasi sahlo le phungbia a thai ngeteipaw sahlo cawh , “ Sabat ning letah dangsah heh a phung a cang maw cang ly ? ” tatah a tah he .
42014004	Canghrasala a cali thlang he . Macawtaco cawngsawpaw cawh va hre ka , dangsah ka , a seisah .
42014005	Mataico aa hai letah , “ Naaning hrong letah pakheh tah Sabat ning letah a sawtei pakheh a cang ly leh a co tungpaw sangkheh khobatlung lang tlah my seh la , rairang tah chuahly a bei maw ? ” tatah a tah he .
42014006	Maco , a rei nápaw hnih bei he .
42014007	Hruipaw cawngsaw sahlo tah cabuai letah a tynah achawpaw a thingpaw he khah Zisu tah a hmuh tihtah aaning cawh ma tawchingnah bia heh a ching he .
42014008	“ Pakheh kheh tah nupui chuinah letah a ca hrui tih he tah a tynah achawpaw lekhei a ty khe lo . Nama navy tah a puimaw vypaw cawngsaw pakheh zong a hrui mai a .
42014009	Ma hratei a cang caco , naa pahning tah a ca hruipaw he kong a chuatupaw a vong ka , ‘ Na tynah khah ama heh tlui , ’ a ca tah a . Mataico ningzaw tah a chawly caipaw hming lekhei na ty a .
42014010	Canghrasala aa ca hrui tih he tah a nai caipaw hming lekhei a ty o . Maco a ca hruitupaw he a vong tihtah ama taco , ‘ Ka dua , achaw vypaw hming lang a palong , ’ a ca tah a . Ma tih taco male hme letah upanah na hmuh a .
42014011	Ahohmai ama le ama a pasangpaw cawh nytaw tah ung ka , ama le ama a panaipaw cawh pasang a cang a , ” a tah he .
42014012	Mataico , Zisu tah kong a chuatupaw cawh , “ Ching batui a cang ly leh zairia na tua tihtah na vesaw sahlo , na uny sahlo , naa sawny sahlo , a cang ly leh naa ingpaw mehrung sahlo khah hrui khe lo . Na hrui caco he aaning tah nama khah ca hrui kaw hrá he ka , chang kaw na cang tha a .
42014013	Canghrasala lawhdangnah na tua tihtah dawngchiapaw , ciacung lypaw , a phe a cabepaw le a mehcopaw khah hrui hri la , bonghnang song na cang a .
42014014	Aaning tah aa ca chang khy ly tahmai mehding thokawnah letah chang kaw na cang a , ” tatah a tah .
42014015	Aaning hrong letei pakheh ama kha cabuai a cadung hruipaw taco a thui tihtah Zisu cawh , “ Khazing painah raang letei lawhdangnah letah batui a epaw cawngsaw cawh meh vaichaw a cang a , ” tatah a tah .
42014016	Zisu taco , “ Pakhehpaw cawh kongchuanah rungnawpaw pachia ka , cawngsaw hlupui a hrui he .
42014017	Kongchuanah cai a zaw tihtah aa hruipaw he khah , ‘ A vong myca o , zezong a tlang a tling thlu myca , ’ tatah ching pawtah a sae khah a taw .
42014018	Canghrasala aa zongmingtei khei biasi aa phe thlu . A pakhehnahpaw taco , ‘ Atotei khah alui co neh ka , va ming pawtah sei ka du . Pa ngethai ky , ’ a tah .
42014019	Ahringpaw taco , ‘ Atotei khah co tungpaw ching pangaw co neh ka , aaning khah hnehsá pawtah seipaw ka cang . Pa ngethai ky , ’ a tah .
42014020	Ahringpaw vy taco , ‘ Atotei khah nupui chui neh ka , macawtaco a vong thai bei neh , ’ a tah .
42014021	A sae cawh a vong kaw ka , ma bia cawh a buipaw khah a ching . Mataico ing a hnuitupaw cawh a thingae ka a sae cawh , ‘ Khuapui letei langpui sahlo le ing kaa leh ing kaa letei lang sahlo lang rairang tah va sei la , a dawngchiapaw , a ciacung lypaw , a mehcopaw le a phesongpaw khah va chuakhui o , ’ a tah .
42014022	A sae taco , ‘ Abuipaw , na pa chingpaw hrakhei tua neh ka , canghrasala ing chung letah chih balang bei he , ’ tatah a tah .
42014023	Taico , a buipaw tah a sae cawh , ‘ Langpui sahlo lang le arangchung lang va sei la , ka ing chih ky tah cawngsaw chuasah my lo .
42014024	Ka ca ching , ka hruipaw sahlo he takhei co , ka lawhdangnah batui heh pateh khy bei he , ’ a tah , ” tatah a tah .
42014025	Zawpuipaw cawh Zisu khatah khua tlawnglai he ka , Zisu tah aaning lang cawh a hui ka ,
42014026	“ Ahohmai kama kha a vong katei a no le a paw , a nupui le a saw sahlo , a uny sahlo le a satei sahlo le ama a hringnah hmai khah kama navy tah a do vypaw cawh ka hningzuitu cang khy be .
42014027	Taico , ma leh khraws a puá tah a pa zui lypaw cawh ka hningzuitu cang khy be .
42014028	Naaning hrong letah aho tamaw ingsang sah du seh la , a hnuipaw tangka tah a palingnah tai a zy maw tahpaw hni rua tah patih patong taw a bei maw ?
42014029	A hrang patho thah katei , a paling khy lypaw tei a cang caco , aa hmuhpaw maikaw tah ama cawh aa hnuiso a .
42014030	‘ Ma cawngsawpaw tahei ingsah patho ka , paling khy khawh be , ’ aa tah a .
42014031	A cang ly leh abui pakheh cawh abui hringpaw dy rua pawtah sei seh la , ama dy rua pawtah mehnung thongki khatah a va seipaw pakheh khah mehnung thonghraw khatah a te khy a maw tahpaw cawh pacang taw a bei maw ?
42014032	Te khy bei neh takhah a hni caco , a caraepaw langhlaw letah a ung chung takhei ai-awhtu sahlo thlaw tah arainah a hae a .
42014033	Ma hraco naaning zong naa hnuipaw maikaw naa seisai ly caco , ka hningzuitu cang khy bei he ceh .
42014034	Paci cawh a chah , canghrasala a aenah a ly caco zekhatamaw aa aesah kaw khy a ?
42014035	Alui a chah sápaw cawtah chah be ca ka , ingding tah tua rua tah zong chah be , vathlang ruapaw suipaw a cang thlang a . Thuinah nawkho a hnuipaw maikaw taco , ma bia heh thui he seh , ” tatah a tah .
42015001	Taico ngungkhui kheitu sahlo le ahringpaw mehsua sahlo cawh Zisu a bia nge rua pawtah aa dawngkasawny teitah a pahmo he .
42015002	Canghrasala Farasi le phungbia cawngpahtu sahlo taco , “ Ma cawngsawpaw tahei mehsua sahlo achaw teitah chai he ka , aaning khatah batui a e thlang dei e , ” tatah a phing he .
42015003	Mataico Zisu tah aaning cawh ma tawchingnah bia heh a ching he .
42015004	“ Naaning hrong letah pakheh tah a hnuipaw tuu zakheh lekhei sangkheh ly seh la , songkua sangkuapaw khah arangchung letah seisai tah a lypaw tuu khah seihno tah a hmuh kaw hlai vytei hui bei maw ?
42015005	Taico , a lypaw tuu khah a hmuh kaw tihtah lunglawng teitah a saitlang letah khing ka , ing lang a tlung .
42015006	Mataico a vesaw sahlo le a ingpaw sahlo khah y he ka , ‘ A pa lawng khui law , ka tuu a lypaw ka hmuh kaw thah e , ’ a tah he .
42015007	Ka ca ching he , ma hraco mehding a ngepachih a hia lypaw songkua pakua navy co , a ngepachihpaw mehsua pakheh cung lekhei vaicung letah alawngnah a hlu vy .
42015008	A cang ly leh canuno pakheh tah ngung tangka phaehraw hnui seh la , phaekheh hly tua seh . Ma no taco me-ing vang tah ing phih a ka , a hmuh hlai tai achaw teitah hui a bei maw ?
42015009	Ma no taco ma tangka cawh a hmuh tihtah a vesaw sahlo le a ingpaw sahlo khah y pakhong he ka , ‘ A pa lawng khui law , a lypaw tangka khah ka hmuh thah e , ’ tatah a tah he .
42015010	Ma hraco ka ca ching he , angepachihpaw mehsua pakheh cung lehei Khazing a vaiming sahlo hme letah alawngnah a ung , ” tatah a tah .
42015011	Zisu tah a bia cawh reipazo ka , “ Cawngsawpaw pakheh ung ka , sawcapaw pahning a hnui .
42015012	A nyheh vypaw tah a paw cawh , ‘ Apaw , ka ting vypaw ry pa pei law , ’ tah ka , macawtaco a paw tah a hnuipaw khah aaning cawh a chaichy he .
42015013	Khua sy a ry hlai tah a sawcapaw a nyheh vypaw taco a hnuipaw vytei cawh pakhong ka , langhlaw pui raang lang seihly ka , ma leco a tangka vytei cawh a nawngnangnah letah a hmang thlu .
42015014	A hnuipaw vytei a hmang thlu khy taikhei ma raang chung vytei leco cakaang a thaw tah tlung ka , ama cawh a phahlah pawngchang tah a ung myca .
42015015	Mataico ma raang letei cawngsawpaw pakheh khatah a vaw ka , a hlofa . Ma cawngsawpaw taco voh lawh a pei ruapaw tah ly lang a taw .
42015016	A ngai a di tu cawtah voh lawh khah hmai e du ngetei ka , canghrasala e ruapaw ahohmai a peipaw ung bei he .
42015017	A lung ka sing ka , ama tei co , ‘ Ka paw ing letei a hlofapaw sahlo tahmai e ruapaw a hlupui hnui he ka , kama cawh ma lehei ngaidi tah ka thi daimang myca !
42015018	Tho a neh ka , ka paw kha ka sei a . Taico , “ Ka paw , Khazing hme le na hme letah ka sua myca .
42015019	Na sawtei tah tlang hmai a tlah khawh bei neh , canghrasala , na raihrepaw sahlo letei pakheh hratah pa tua ky law , ” tatah ka tah a , ’ a tah .
42015020	Macawtaco tho ka , a paw khaco a sei . Canghrasala langhlaw pui letah a va sei leimeining takhei a paw taco va hmuh ka , ning a do ngetei . Va saihno ka , a pongchai ka , a hnang .
42015021	A sawcapaw taco , ‘ Apaw , Khazing hme le na hme letah ka sua myca . Kama cawh na sawcapaw tah tlang hmai a tlah khawh bei neh , ’ tatah a tah .
42015022	Canghrasala a paw taco a sae sahlo cawh , ‘ Pai achaw caipaw khah rairang tah va tle la , a buh sá o . A kihdong lekhei kihsapadi a hro sá la , a phe lekhei phepakong a pakong sá o .
42015023	A thy caipaw co tungnypaw khah va hrui la , theh my lo . Kongchuanah tuá tah a nawng he peh .
42015024	Ma ka sawcapaw heh thi ka , a kahring kaw , ama cawh ly ka , ka hmuh kawpaw a cang , ’ tatah a tah . Mataico lawhdangnah cawh aa tua .
42015025	Ma chung cawh a sawcapaw uthuipaw cawh ly letah a ung thlang . Ing lang ka tlung ka , ing kae a va phah tihtah hlaw o le aa langpaw py khah a thui .
42015026	Macawtaco sae pakheh khah y ka , ‘ Zemaw naa tua ? ’ tatah a hae .
42015027	Ma saecapaw taco , ‘ Na nyteipaw va kaw kaw ka , a bing teitah a va kaw kaw cawtah na paw tah a thy caipaw co tungnypaw khah a thaw , ’ tatah a tah .
42015028	Uthuipaw cawh a thingae ka , ing chunglang a nae du khawh be . Macawtaco a paw cawh piathlah ka , a va naw .
42015029	Canghrasala a paw hai leco , ‘ Rawh tua hmai ! Kung ma vytei heh sae hratah ca hrepah neh ka , na reipaw zong nge lytah ung bang bei neh . Ma naná co hmai ka vesaw sahlo kha a nawng nápaw cawtah mei teitei hmai pa pei bang bei ceh .
42015030	Canghrasala ma na sawcapaw tahei na tangka vytei khah hlohlang no khatah hly thlu ka , ing lang a va kaw kaw tihtah a caw taco a thy caipaw co na thawpah ! ’ tatah a tah .
42015031	A paw taco , ‘ Ka sawcapaw , nama cawh kama khatah ung leimei thlang ceh ka , ka hnuipaw vytei heh na tei a cang .
42015032	Canghrasala a lawngnah dy tua tah kaa lawngpaw he peh a cang , zemaw tah pawco ma na nyteipaw heh thi ka , a ka hring kaw , ama cawh ly ka , hmuh kawpaw a cang , ’ tatah a palei , ” tatah Zisu tah a tah .
42016001	Zisu tah a hningzuitu sahlo cawh , “ Mehrung pakheh ung ka , hming a mingkaitu pakheh a hnui . Hming a mingkaitu taco mehrungpaw a cho le pe sahlo cawh a longdepaw tah a tua tatah pu a cang .
42016002	Macawtaco ama cawh mehrungpaw tah y ka , ‘ Na kong ka thuipaw heh zekhatamaw a cang ? Rai na hrepaw cazing papei , zecawtamaw tatah ka hming mingkaitu cang khy khawh bei ceh , ’ a tah .
42016003	Hming a mingkaitu taco ama le ama cawh , ‘ Zemaw ka tua a ? Ka buipaw tah ka rai a pa lah pah thah . Alui che pawtah thawzaang hnui tlung be ca neh ka , kih do pawtah ka ning a zeh tlung .
42016004	A cang caco , zemaw ka tua a tahpaw ka hni myca ! Ma hratei ka tua caco , ka rai a chang tihtah cawngsaw tah aa ing letah aa pa tlungsah du a , ’ tatah a tah .
42016005	Maco a buipaw khatei luibah a hnuipaw sahlo khah pakheh cy tah y he ka , a pakhehnah khah , ‘ Ka buipaw cawh khazeh maw na bah ? ’ tatah a hae .
42016006	‘ Oliv sathy galon pung zareh , ’ tatah a palei . Hming a mingkaitu taco , ‘ Na cazing law la , rairang tah a ty la , galon pung zapali tatah cia , ’ tatah a ching .
42016007	Mataico a pahningnah cawh , ‘ Nama saw khazeh maw na bah ? ’ tatah a hae . ‘ Changvuh bai thongkheh , ’ tatah a palei . Ma cawngsawpaw zong cawh , ‘ Na cazing law la , zareh tatah cia , ’ tatah a tah .
42016008	Ma hming a mingkaitu mehdih lypaw tei singthai tei hming a tuapaw cawh a buipaw tah a pachaw ngetei . A hmang , khazaw cawngsaw heh aaning aa mehnung hui khatei aa cawtah aa tuanah kong leco Khazing a khainah letei a ungpaw cawngsaw navy tah a sing vy he .
42016009	Ka ca ching he , khazaw cho le pe heh vesaw hnui nápawtah hmang o . Ma hratei naa tua caco , naa cho a chang tihtah chaizaw ing letah naa ung he ceh .
42016010	Ahohmai a chia pawtei letah zingchui pawtah a ungpaw cawh alaipaw zong letah zingchuipaw cang tei ka , ahohmai a chia pawtei letah zing a chui lypaw cawh alaipaw zong letah zing chui hrah be .
42016011	Macawtaco , khazaw hnuirungnah letah zingchuipaw naa cang ly caco , rungnah hmuisuipaw letah ahomaw a ca zing he a ?
42016012	Taico , cawngsaw hringpaw hnuicho letah zingchuipaw naa cang ly caco ahomaw naa tei rua pawtah hming a ca pei he a ?
42016013	Aho sae tahmai abui pahning aa rai hre khy be . Pakheh a hua ka , pakheh a do a , a cang ly leh pakheh cung letah zingchuipaw tah ung a ka , pakheh khah ze tah rei a be . Khazing rai kha , tangka rai kha hre pakong khy bei ceh , ” tatah a ching he .
42016014	Tangka a dupaw Farasi sahlo tah ma bia cawh thui he ka , Zisu cawh aa hmo aa miaso .
42016015	Zisu tah aaning cawh , “ Cawngsaw mehmuh letah thai a cangsah he ceh ka , canghrasala naa lungthing cawh Khazing tah a hni . Cawngsaw tah a sungsah ngeteipaw heh Khazing mehmuh leco pasih a chuipaw a cang .
42016016	Moses phungbia le Khazing khuavang bia sahlo cawh baptisma peitu Johan chai tai khah a cang he . Ma cai ri taico Khazing painah raang thawngchawbia cawh rei leimei tah cang ka , ming hlupui cawh ma langpui chunglang khah a chuchei tah a nae he .
42016017	Khazing phungbia cabu chung letei a chia caipaw , casung tei deipaw tei hmai heh lahly navy co , alui le avai a lypaw hmai heh a neh vy syly a .
42016018	A nupui mah katei ahringpaw canu a chuipaw cawh a pheipaw a cang . Mah ciapaw canu a chuipaw capaw cawh a pheipaw a cang , ” tatah a tah .
42016019	A rei vypaw cawh , “ Mehrungpaw pakheh , saidungpaw paithladih anaipaw a tua katei , ning tating tei a nawng teitah khua a sahpaw a ung .
42016020	Kih dopaw , a ming Lazaru aa tahpaw , hmawchia tei a pahlong thlangpaw khah a hawkaw letah chia he ka ,
42016021	mehrungpaw a cabuai taitah didang a tlahpaw khah e rua pawtah a du ngetei . Ui sahlo taco a vong he ka , a hmaw khah aa liapah tei .
42016022	Kih dopaw cawh a thihnah cai a va phah tihtah vaiming tah ama cawh Abraham kae letah aa seikhui . Mehrungpaw zong cawh thi hrah ka , aa phung .
42016023	Vaisang ngetei tei a ungnah hraihming taikhei , a cung lang cawh a kahui ka , langhlaw pui lekhei Abraham le a kae letei Lazaru khah a hmuh he .
42016024	Taico Abraham cawh y ka , ‘ Ka paw Abraham , ning pa do la , Lazaru khah taw la , a kih dong khah tui letah nong seh la , ka lui a cakaw nápawtah za pa thlah so ky seh , zecawtamaw tatah ma me lehei ka tai tu myca , ’ tatah a tah .
42016025	Canghrasala Abraham taco , ‘ Ka sawtei , na hring chung tei hming chawpaw na cypaw vytei khah a thui thlang bei ceh maw ? Ma ning lekhei Lazaru taco hmingchahly a cy kho . Canghrasala , atoheh cawh ama cawh ma lehei a hnaw pangang he ka , nama cawh taisai na tai myca .
42016026	Ma hlui co , na kaa le kaa kaa lehei khobatlung a thuh ngeteipaw ung ka , macawtaco ma taihei nama kha a va sei dupaw sahlo aa va sei khy lypaw hratah ma taikhei kaaning khatah ahohmai va cakang khy hrá bei he , ’ tatah a palei .
42016027	Mataico mehrungpaw taco , ‘ Ka ca naw , ka paw ! Lazaru khah ka paw ing lang taw la ,
42016028	uny papangaw hnui he neh ka , aaning cawh a raeringnah va pei he seh la , ma tai-ingnah hming lang heh aa va sei ly nápawtah , ’ tatah a tah .
42016029	Abraham taco , ‘ Moses le Khazing khuavang sahlo hnui thlang he ka , aaning aa bia cawh nge thlang he seh , ’ tatah a palei .
42016030	Mehrungpaw taco , ‘ Cang be , ka paw Abraham , a thi ciapaw tah aaning kha aa va sei caco , aa ngepachih thlang he a , ’ tatah a tah .
42016031	Canghrasala Abraham taco , ‘ Moses le Khazing khuavang sahlo aa bia aa nge ly caco , thihnah taitah a thokawpaw aa ung tahmai tah aa bia zong nge hlui a bei he , ’ tatah a palei , ” tatah Zisu tah a tah .
42017001	Zisu tah a hningzuitu sahlo hai leco , “ Cawngsaw a suasahpaw hming sahlo a ung paria thlang he a . Canghrasala suanah a chuakhuipaw mehnung cawh a cing a ping .
42017002	Ma nyhehtei sahlo lehei pakheh hmai heh a suasahpaw cawh a hirong letah saangrianah lung pathle tah rili lang thlah he seh la , a cawtah a chah vy a .
42017003	Macawtaco a singkang my lo . Na unypaw tah suanah a tua caco , chinghring la , a ngepachih caco ngethai my lo .
42017004	Ning kheh tah uisarih na cung letah sua katei , uisarih nama kha a vong tah , ‘ Ka ngepachih , ’ a ca tah caco ngethai my lo , ” a tah he .
42017005	Apostol sahlo tah Abuipaw cawh , “ Kaa zingnah heh changchysah vy law ! ” tatah aa tah .
42017006	Zisu taco , “ Aihrang hmu tia tei chang zingnah naa hnui caco , ma siasahming kung heh , ‘ A phehly la , rili letah va cy law , ’ tah khy he ceh ka , naa bia a ca nge thlang he a .
42017007	Naaning hrong letah pakheh tah alui a paleh ruapaw tamaw , tuu a king ruapaw tamaw sae pakheh hnui seh la , arangchung lang tah a va tlung tihtah , ‘ A vong la , a ty la batui e , ’ naa tah a maw ?
42017008	Ma hraco tah lytah , ‘ Batui pa tuapah , a pachia la , ka ding ka e chung vytei heh pa ungpai thlang , ma khy taico na ding na e tae hra a , ’ tah hri bei maw ?
42017009	Ma a saecapaw tah a chingpaw hratah a tua cawtah a buipaw tah a cung letah a lawng hlui be .
42017010	Ma hraco naaning khatah chingpaw vytei heh naa tua thlu khy taitah hmai , ‘ A chahnai lypaw sae kaa cang he peh , kaa hre ruapaw rai pui kaa hre hi , ’ tah my lo , ” a tah he .
42017011	Zisu cawh Jerusalem lang a seining takhei , Samaria le Galili raangri khei a sei lai .
42017012	Khua khuakheh chunglang a nae ka , thinghmuihri a ingpaw pahraw cawh Ama khatah a tong he . Langhlaw pui khei a daw he ka ,
42017013	a thangpui tah , “ Zisu , Abuipaw , ning ma do ky law ! ” tatah a y he .
42017014	Aaning cawh a hmuh tih he tah Zisu taco , “ Sei la , tlangbui sahlo khah a va hmuhsah my lo , ” a tah he . Taico , aa seining tah langpui letah a dang he .
42017015	Aaning chung taitah pakhehpaw cawh ka dang tahpaw khah a hni tihtah Khazing khah a thangpui tah reithai hmo khei a va kaw kaw .
42017016	Zisu a phehrang lekhei a bawh ka , alawngnah bia a rei . Ma cawngsaw cawh Samaria mingphing a cang .
42017017	Zisu tah , “ Dang sahpaw khah pahraw cang bei he maw ? Pakuapaw saw zeletamaw aa ung ?
42017018	Ma mingphing hringpaw rei ly hei a vong tah Khazing reithainah a hlaipaw pakheh chang ung be dei he ? ” tatah a tah .
42017019	Mataico Samaria cawngsawpaw hai leco , “ Tho la sei , na zingnah tah a ca dangsah , ” tatah a tah .
42017020	Uikheh cawh , Farasi sahlo tah zening tamaw Khazing painah raang cawh a va tlung a tatah aa haepaw khah , Zisu tah , “ Khazing painah raang cawh naa hmuh khy pawtah va tlung a be .
42017021	Cawngsaw tah , ‘ Ma lehei a ung , a cang ly leh ma lekhei a ung , ’ tah khy bei he , zecawtamaw tatah Khazing painah raang cawh naa chung letah a ungnah cawtah a cang , ” tatah a palei he .
42017022	Mataico a hningzuitu sahlo hai leco , “ Cawngsaw Sawcapaw heh ningkheh tachang hmuh naa du ngetei nápaw ning le cai khah a va tlung tae a , canghrasala hmuh khy a bei ceh .
42017023	Cawngsaw hlupui tah , ‘ Ama cawh ma lekhei a ung khi , a cang ly leh ma lehei a ung hi , ’ tatah aa ca tah he a . Ama cawh hui pawtah piahly khe lo .
42017024	Cawngsaw Sawcapaw a vongnah ning leco lailaw ky katei , avai a ki rakheh taitah a ki rakheh lang a khaipalehpaw hratah a cang tae a .
42017025	Canghrasala a hmasaw letaco hming a hlupui khah tai-ing taw a ka , atochai cawngsaw tahei aa hlawh tae a .
42017026	Noah a chai ning leteipaw hrakhei Cawngsaw Sawcapaw a vongnah cawh a cang tae a .
42017027	Cawngsaw sahlo cawh Noah tuilawng chunglang a naenah ning tai lekhei e he ka , ding he ka , a chuihae he ka , a hnui he . Mataico tuipa-ia cawh tlung ka , aaning vytei cawh aa dawngkasawny tah a hlyde thlu he .
42017028	Ma heh Lot a chai ning teipaw khakhei a lo . Cawngsaw sahlo cawh e he ka , ding he ka , co he ka , zua he ka , cing he ka , ing aa sah .
42017029	Canghrasala Lot tah Sodom khua a piasaining tah me le me a epaw kaa cawh avai taitah za so ka , aaning cawh aa dawngkasawny tah a ro cehceh he .
42017030	Ma tei hraco Cawngsaw Sawcapaw a vong kaw ning taco a cang hra a .
42017031	Ma ning leco ing cung letei a ungpaw cawh ing chung letei a hmingbo lá pawtah a nae kheh seh . Ma hraco ly letah a ungpaw ahohmai hming sangkheh kheh lá pawtah ing lang kawkaw kheh seh .
42017032	Lot a nupuino khah a thui thlang my lo .
42017033	A hringnah pachah a pachiapaw taco sung a ka , a hringnah a sungpaw taco a pachah a .
42017034	Ka ca ching he , ma zai leco lakhing sangkheh letah a ih hruipaw cawngsaw pahning chung taikhei pakheh cawh lah cang ka , pakheh cawh seisai a cang a .
42017035	Canu pahning tah saang suh hrui a he ka , pakheh cawh lah cang a ka , pakheh cawh seisai a cang a .
42017036	Cawngsaw pahning ly chung letah ung he ka , pakheh cawh lah cang a ka , pakheh cawh seisai a cang a , ” tatah a tah .
42017037	“ Abuipaw , zeletamaw ma hming cawh a tlung a ? ” tatah aa hae . Zisu taco , “ Sarawh a ungnah hming leco langtaw pavaw cawh a pahmo tei he , ” tatah a palei he .
42018001	Mataico Zisu tah lungdong lytah thlaw aa chang paria nápawtah cawngpahnah cawtah tawchingnah bia khah a hningzuitu sahlo a ching he .
42018002	Aa hai letaco , “ Khuapui khua kheh letah Khazing a ci lypaw le cawngsaw zetah a rei lypaw biacetu pakheh a ung .
42018003	Taico ma khuapui letei a ungpaw lahme no pakheh taco ama khatah a vaw ka , ‘ Ka caraepaw cung letah a dihpaw teitah bia pa cepah ky law , ’ tatah a naw cakhawng leimei thlang .
42018004	Ma biacetupaw taco uihlupui a bia cawh a ei . Canghrasala , a changnah leco ama le ama cawh , ‘ Khazing ci ly le cawngsaw zetah rei lytah ung hmai my neh seh la ,
42018005	ma lahmeno heh cawh hna a pa hnawh leimeinah cawtah a bia cawh ka cepah thlang a . Ma pawsui co , a vong khaw be ca ka , ka rei pa pathui khaw be , ’ a tah , ” tatah a tah .
42018006	Taico Abuipaw taco , “ Mehding lypaw biacetu tei a reipaw heh nawthlia tua o !
42018007	Khazing tah Ama a thingpaw cawngsaw , ching le zai tei ama khatah a y leimeipaw sahlo aa cai tah a dingpaw biacenah cawh tuapah lytah a ung a maw ? Aaning bawkhang paw taco a hongsang a beh .
42018008	Ka ca ching he , a dingpaw biacenah cawh rairang tah a tuapah he a . Ma duitei cawh Cawngsaw Sawcapaw a vongkaw tihtah alui lehei zingnah a hnuipaw he hmuh siama he maw ? ” tatah a tah .
42018009	Thaikheh aaning le aaning mehding a tah ngetei he katei , cawngsaw maikaw a minghnawh pawhe sahlo khah Zisu tah ma tawchingnah bia heh a ching he .
42018010	“ Cawngsaw pahning cawh behnah ing lang thlawchang rua pawtah sei he ka , pakheh cawh Farasi cang ka , pakhehpaw cawh ngungkhui kheitu a cang .
42018011	Farasipaw cawh a daw ka , ama a kong thlaw a changpaw cawh , ‘ Vy Khazing , cawngsaw hringpaw , damia sahlo , chahlynah a tuapaw sahlo , a pheilaipaw sahlo , a cang ly leh ma ngungkhui kheitu hrahei ka cang lynah cawtah ka ca long .
42018012	Zaa kheh letah ning hning batui cahe tei neh ka , ka hmuhpaw vytei taitah chyhraw chykheh ka peh tei , ’ tatah a tah .
42018013	Canghrasala ngungkhui kheitu cawh langhlaw pui lekhei a daw ka , avai lang hmai a y ngang lytah a cacanghnaw khah a cung ka , ‘ Vy Khazing , mehsuapaw kama heh ning pa do ky law , ’ a tah .
42018014	Ka ca ching he , Farasipaw khah cang lytah ma ngungkhui a kheitupaw khah Khazing hme letah thaicangsah cang tah ing lang a dihpaw cawh a cang . Ahohmai ama le ama a pasangpaw cawh panai cang ka , ama le ama a panaipaw cawh pasang a cang a , ” a tah .
42018015	Zisu tah tong he seh la , bonghnang song he seh tah du tah hasaitei sahlo khah aa va chua khui he . Ma cawh a hningzuitu sahlo tah hmuh he ka , aa raw he .
42018016	Canghrasala Zisu tah nyheh sahlo cawh Ama kha y he ka , “ Nyheh sahlo cawh Kama khatah a vong he seh , pakhang khe o ! Zecawtamaw tatah Khazing painah raang cawh ma hapaw sahlo aa tei khah a cang .
42018017	Biahmuisui ka ca ching he , Khazing painah raang cawh nyheh hratei a cyhlang lypaw taco a chunglang a nae by a bei he , ” a tah .
42018018	Uhtu a cangpaw pakheh tah Zisu cawh , “ Cawngpahtu chaw , chaizaw hringnah ka hmuh khy nápawtah zemaw ka tua a ? ” tatah a hae .
42018019	“ Zecawtamaw a chawpaw na pa tah ? Khazing tah cy ly co ahohmai achawpaw ung bei he .
42018020	Biapeh sahlo cawh na hni thlang , ‘ A phei kheh , lenong kheh , ru kheh , ahmang lypaw bia hnikhuitu cang kheh , na no le na paw cizaw my lo , ’ tahpaw khah , ” tatah Zisu tah a chai .
42018021	Uhtu paw tah , “ Ma vytei heh cawh ka nyheh ning taitah ka zui ciapaw long tei a cang , ” a tah .
42018022	Ma cawh Zisu tah a thui tihtah a hai leco , “ Hming sangkheh naa by ning thlang . Na hnuipaw vytei zua la , mehsisah khah tangka va pei la , vaicung letah chosung na hnui a . Mataico a vong la , pa zui , ” tatah a tah .
42018023	Ma bia cawh a thui tihtah a nge a chia ngetei , zecawtamaw tatah ama cawh mehrung a cangnah cawtah a cang .
42018024	Zisu tah ama cawh ming ka , a hai leco , “ Mehrung cai taco Khazing painah raang letah a nae heh cawh a ru caimang !
42018025	Hmuisui tei co , mehrungpaw tei Khazing painah raang letah a nae navy co , ceiphing kho letah sahisy a nae heh a neh vy a , ” tatah a tah .
42018026	Ma bia a thuipaw sahlo taco , “ Ma hratei a cang caco ahomaw pachah a cang khy a ? ” tatah aa hae .
42018027	Zisu tah , “ Cawngsaw caw tei a cang khy lypaw heh Khazing caw taco a cang khy , ” tatah a palei he .
42018028	Piter tah a hai leco , “ Kaa hnuipaw vytei seisai tah kaa ca zui hi , ” a tah .
42018029	Zisu tah aa hai leco , “ Biahmuisui ka ca ching he , Khazing painah raang cawtah a ing cang seh , a nupui cang seh , a uny sahlo cang he seh , a no le a paw cang he seh , a sawtei leh cang he seh a seisaipaw taco ,
42018030	ato cai letei hmuh ruapaw a leh hlupui aa hmuh hlui tah a va chuh lepaw cai letah chaizaw hringnah zong aa hmuh a , ” a tah he .
42018031	Zisu tah a hningzuitu hluihning cawh thokhui he ka , ma hrahei a ching he . “ Jerusalem khuapui lang seichy he peh ka , Khazing khuavang sahlo tei Cawngsaw Sawcapaw kong aa ciapaw vytei khah a tling a .
42018032	Ama cawh Gental cawngsaw sahlo kih letah peh a cang a . Aaning taco hnuiso he ka , pasipasa he ka , aa ci tah chawh he ka , basung tah chei a he ka , aa thaw a .
42018033	Ningthung ning letah a thokaw a , ” tatah a tah he .
42018034	A hningzuitu sahlo tah ma bia cawh thuithai bingbi bei he . A silang khah nokhai aa cangnah cawtah a reipaw kong cawh zemaw a cang tah hnih bei he .
42018035	Zisu cawh Jeriko khua a nae cai lekhei , mehcopaw pakheh cawh kih do pawtah langpui kae letah a ty thlang .
42018036	Cawngsaw rungpui aa seipaw khah a thui tihtah zehming maw a tlung , tatah a hae he .
42018037	“ Nazaret Zisu a va sei ! ” tatah aa ching .
42018038	Mehcopaw taco , “ David Pathlah , Zisu , ning pa do ky law ! ” tatah a y .
42018039	Langhme a chuipaw sahlo taco raw he ka , de law aa tah . Canghrasala ma cawngsawpaw cawh , “ David Pathlah , ning pa do ky law ! ” tatah a y tima .
42018040	Zisu cawh a daw ka , ma cawngsawpaw cawh kama khatah a vong khui law , a tah he . A kae a va phah tihtah Zisu taco ma cawngsawpaw cawh ,
42018041	“ Na cawtah ze tuapah maw na du ? ” tatah a hae . “ Abuipaw , khuahmuh khy ka du , ” tatah a palei .
42018042	Zisu taco a hai letah , “ Khuahmuh myca , na zingnah tah a ca dangsah thah , ” tatah a tah .
42018043	Ma cangkaw leco , khuahmuh khy ka , Khazing khah reithai ka , Zisu cawh a zui lai . Ma cawh cawngsaw vytei tah aa hmuh tihtah Khazing khah aa reithai hrah .
42019001	Zisu cawh Jeriko khua lang a nae ka , khua chung cawh a cahrong .
42019002	Ma khua leco cawngsaw pakheh a ming Zakia aa tahpaw ung ka , ngungkhui kheitu bui pakheh cang ka , a dong a chah ngetei .
42019003	Ama taco Zisu cawh ahomaw a cang tahpaw khah hmuh du ngetei ka , canghrasala a ding a nai tunah cawtah cawngsaw rungpui tah pakhang he ka , hmuh khy be .
42019004	Macawtaco a hmelang va sai ka , Zisu hmuh du taco a va sei nápaw langpui letei saikamur thuiku kung cawh a ke .
42019005	Zisu tah ma hminghmaw cawh va phah ka , a kahui ka , a hai leco , “ Zakia , rairang tah za cung . Atoning heh na ing letah ka tlung a , ” tatah a tah .
42019006	Mataico rairang tah za cung ka , Zisu cawh a lawng ngetei tah a cyhlang .
42019007	Cawngsaw vytei tah ma cawh hmuh he ka , “ Mehsuapaw khuatlung cang rua pawtah a sei thlang , ” tatah a phing tlungmang he .
42019008	Canghrasala , Zakia cawh a daw ka , Abuipaw hai leco , “ Mingtua ! Abuipaw , ato hrahring heh ka cho a chy cawh mehsisah pei he neh ka , ahohmai ka dungkhei pawhe aa ung caco , a leh pali tah ka chang kaw he a , ” tatah a tah .
42019009	Zisu taco a hai letah , “ Atoning heh ma ing lehei pachahnah a va tlung myca , zecawtamaw tatah ma cawngsaw zong heh Abraham pathlah a cang hrah .
42019010	Cawngsaw Sawcapaw cawh a lydepaw sahlo hui rua pawtah le pachá pawtah a vongpaw a cang , ” a tah .
42019011	Ma bia aa nge leimeining taco tawchingnah bia sangkheh khah a ching vy he . Zecawtamaw tatah Jerusalem khua khah phah daimang tei ca ka , cawngsaw vytei tah Khazing painah raang cawh a va lang palang a tatah aa rawh .
42019012	Zisu taco , “ Abui hring a cangpaw pakheh cawh siangpahrang cangnah lah rua pawtah le va kaw kaw rua pawtah raang langhlaw pui lang a sei .
42019013	A sei hlai tah a sae pahraw khah y he ka , mina tangka phaehraw khah a peh he . ‘ Ka va tlung hlai vytei ma tangka hei cho paleh naw my lo , ’ a tah he .
42019014	Canghrasala , a khuasaw tah aa huanah cawtah a hninglang tah cawngsaw khah taw he ka , ‘ Ma cawngsaw heh kaa siangpahrang rua tah du bei peh , ’ tatah aa va chingsah he .
42019015	Canghrasala ama cawh siangpahrang tah tua thah he ka , ing lang cawh a va tlung kaw . Mataico tangka a peh sipaw a sae sahlo khah khazeh cy maw a miasah he tah hni du takhei a ysah he .
42019016	A pakhehnah cawh a vong ka a hai leco , ‘ Abuipaw , na mina tangka khah phaehraw ka miasah , ’ tatah a tah .
42019017	A buipaw tah , ‘ Na tua thai caimang , ka sae chaw ! Hming a chia pawtei letah zingchui pawtah na ungnah cawtah hei khuapui khua hraw a uhtu na cang a , ’ tatah a palei .
42019018	A pahningnah cawh a vong ka , ‘ Abuipaw , mina tangka khah phaepangaw ka miasah , ’ a tah .
42019019	A buipaw taco , ‘ Nama zong khuapui khua pangaw a uhtu na cang a , ’ a tah .
42019020	Mataico , a sae hringpaw a vong ka , ‘ Abuipaw , na mina tangka phaekheh cawh ma heh a cang , pai tah pahlong neh ka , achaw teitah ka chia thlang .
42019021	Nama cawh mehcicia cang ceh ka , ka ca ci . Na chiapaw a cang lypaw zong law ceh ka , na cingpaw a cang lypaw zong na hre tei , ’ tatah a tah .
42019022	A buipaw taco , ‘ Sae chah ly , nama na bia tei hratah bia ka ca cepah a . Kama cawh mehcicia , ka chia lypaw zong law neh ka , ka cing lypaw zong ka hrepaw cawh na hni , cang maw ?
42019023	A cang caco , zecawtamaw ka tangka cawh amia a ungnah letah na chia be ? Chia la caw , ka va tlung tihtah a mia ka hmuh a , ’ tatah a palei .
42019024	Mataico a kae letei a dawpaw sahlo khah , ‘ Ma cawngsawpaw a mina tangka heh chu la , mina tangka phaehraw a hnuipaw khah pei o , ’ a tah he .
42019025	Aaning taco , ‘ Abuipaw , ama cawh mina tangka phaehraw a hnui thah ! ’ aa tah .
42019026	Aa hai leco , ‘ Ka ca ching he , ahohmai a hnuipaw cawh peh chi vy a cang a . Canghrasala , zehmai a hnui lypaw cawh a hnuitlakangpaw tei hmai khah lah pah a cang a .
42019027	Macawtaco , aa siangpahrang caw tei a pa du lypaw he le ka carae a cangpaw sahlo khah ma lehei va chua khui la , ka hmekaw lehei thae o , ’ tatah a palei he , ” tatah a tah .
42019028	Zisu cawh ma bia a rei khy taico Jerusalem lang sei pawtah hme lang a sei .
42019029	Oliv tlaang aa tahpaw letei a ungpaw Bethfes le Bethani khua khah aa phah daimang ning tah a hningzuitu pahning khah a seisah hlang he .
42019030	“ Naa hme khua lekhei va sei la , khuachung naa nae tih he ceh tah ahotahmai aa ke bang lypaw la teitei a hrai thlangpaw naa hmuh a . A rui khah thlang he ceh ka , ma lang heh naa va hrui a .
42019031	Pakheh kheh tah , ‘ Zecawtamaw ma a rui khah naa thlang ? ’ tatah ca tah my he seh la , ‘ Abuipaw tah a hia , ’ tah my lo , ” a tah he .
42019032	A taw hlangpaw cawngsaw sahlo cawh va sei he ka , Zisu tei a ching pawtei he hrakhei aa va hmuh .
42019033	La teitei cawh a rui aa thlang leimeining tah a hnuitupaw sahlo takhei aaning cawh , “ Zecawtamaw naa thlang ? ” tatah aa hae he .
42019034	Aaning taco , “ Abuipaw tah a hia , ” tatah aa palei he .
42019035	La teitei cawh Zisu khatah va chuakhui he ka , a kai letah aa pai sahlo dae he ka , Zisu cawh aa kesah .
42019036	A sei nápaw langpui lekhei cawngsaw taco aa pai sahlo cawh aa phaw .
42019037	Oliv tlaang lang tah a za cung chuhpaw langpui kae a va phah tihtah a hninglang tah aa zuipaw ming rungpui cawh aa hmuhpaw ningang chuipaw vytei rawng takhei a lawng ngetei he ka , o thangpui khei Khazing cawh aa reithai .
42019038	“ Abuipaw ming tah a vongpaw siangpahrang cawh bonghnang song tah ung ky seh ! Vaicung letah denah ung seh la , Cungnungcai lekhei rungnawnah ung ky seh , ” aa tah .
42019039	Zawpui hrong letah a ungpaw Farasi thaikheh taco Zisu cawh , “ Cawngpahtu , na hningzuitu sahlo heh raw tua o , ” tatah aa tah .
42019040	Zisu taco , “ Ka ca ching he , aaning heh aa de tahmai tah alung sahlo heh a y chua he a , ” tatah a palei he .
42019041	Jerusalem cawh phah daimang myca he ka , khuapui cawh hmuh ka , a cawkhui .
42019042	“ Ze tamaw denah heh nama khatah a chuakhui a taheh atoning heh hnih tua la , taheh ka du caimang , canghrasala atoheh cawh na hmuh ly rua pawtah nokhai na cang myca .
42019043	Na carae sahlo tah nama tuh nápawtah raetuhnah ing ca sahso he ka , ca cadung he ka , a kawkih tah a ca dawkhai he ka , khunglai hmai na piathlah khylynah cai a phah tae a .
42019044	Nama le na hawkaw chung letei a ungpaw sahlo cawh alui letah aa ca nangpabai thlu he a . Khazing nama khatei a vongnah cai khah a hnih lypaw hratah na tuanah cawtah na chung letei alung sangkheh tei hmai palehly lytah aa seisaipaw ung a be , ” tatah a tah .
42019045	Mataico Zisu cawh behnah ingdung chunglang a nae ka , hming a zua leimeipaw sahlo khah a tingchua he .
42019046	Aa hai leco , “ Capathai letah ma hrahei cia a cang , ‘ Ka ing cawh thlawchangnah ing tah a cang a , ’ canghrasala naaning taco , ‘ Mehru kua , ’ tah naa tua , ” a tah he .
42019047	Ning tating tah behnah ing leco cawngpah he ka , canghrasala tlangbui macang sahlo le phungbia cawngpahtu sahlo le zawpui hrong letei hruitu sahlo taco , Ama cawh thaw pawtah khua aa khang leimei thlang .
42019048	Cawngsaw vytei cawh a bia reipaw khah aa lung a cang tu thah cawtah zekhatamaw kaa tua a , tahpaw khah hnih khy bei he .
42020001	Ning kheh cawh Zisu tah zawpui khah behnah ingdung chung letah cawngpah he ka , thawngchawbia a ching leimeining he takhei , tlangbui macang sahlo le phungbia cawngpahtu sahlo cawh macang sahlo khakhei Ama khatah a vong he ka ,
42020002	“ Ze nawhnuinah tamaw ma hming sahlo heh na tua ? Ma nawhnuinah heh ahomaw a ca pei ? Ma ching tua , ” tatah aa tah .
42020003	Zisu taco , “ Bia sangkheh ka ca hae tua hrá he a .
42020004	Johan tah baptisma pehnah naw a hnuipaw khah vaicung taitah maw , cawngsaw taitah maw ? ” tatah a palei he .
42020005	Reisia he ka , “ ‘ Khazing taitah , ’ tah my peh seh la , ‘ Zemaw Johan cawh naa zing be ? ’ a ma tah a .
42020006	Canghrasala , ‘ Cawngsaw taitah , ’ tah my peh seh la , zawpuipaw tahei alung tah aa ma vaseh a , zecawtamaw tatah aaning tahei Johan cawh Khazing khuavang a cang tah tlung he ka , ” aa tah .
42020007	Macawtaco , “ Ze taitah maw tahpaw hnih bei peh , ” tatah aa chai .
42020008	Zisu taco , “ Kama zong tah ma hming sahlo heh ze hapaw nawhnuiná tamaw ka tua tahpaw ca ching hrá bei neh , ” tatah a tah he .
42020009	Zisu taco ma tawchingnah bia heh zawpuipaw khah a ching he . “ Cawngsawpaw tah misur buichung tua ka , male khah hlei he ka , a sypui ry pawtah khua a tlong .
42020010	Hre cai a cang tihtah a sae pakheh khah ama a ting hangpaw pakhong pawtah ly a hlangpaw sahlo khaco a taw . Canghrasala ly a hlangpaw sahlo taco a sae cawh dai he ka , kih longpaw tah aa kawsah kaw .
42020011	A sae hringpaw khah taw kaw ka , canghrasala ma paw zong cawh dai he ka , ningzaw chuipaw tah tua he ka , zehmai peh lytah aa kawsah hrah .
42020012	A pathungnah a va taw vy tihtah ma paw zong cawh hmaw phosah he ka , khungthing lang aa vathlang .
42020013	Mataico misur buichung a hnuitupaw taco , ‘ Zekhatamaw ka tua a ? Ka dopaw ka sawcapaw heh ka taw a . Ama heh cawh aa cizaw phung thlang pui ta , ’ a tah .
42020014	Canghrasala ly a hlangpaw sahlo taco ama cawh aa hmuh tihtah , ‘ Ma cawngsaw heh ry cytu a cang , thé he peh ka , a ry a lah ná peh seh , ’ aa tah .
42020015	Macawtaco ama cawh misur buichung alailang khah piakhui he ka , aa thaw . Ma tih taco misur buichung a hnuitupaw takhei aaning sahlo cawh zekhatamaw a tua he a ?
42020016	Va seí ka , ly a hlangpaw sahlo khah thé he ka , misur buichung khah ahringpaw khah a hlei he a , ” a tah he . Ma bia cawh zawpui tah aa thui tihtah , “ Ma hraco cang thai by be ! ” aa tah .
42020017	Zisu tah aaning cawh mingpai he ka , “ A cang caco , Capathai letei aa ciapaw heh zemaw a silang a cang ? ‘ Ing a sahtu sahlo tei aa hlawhpaw alung cawh , a biapui caipaw alung tah a cang , ’ tahpaw heh .
42020018	Ahohmai ma alung cung letei a tlahpaw cawngsaw cawh kuichy thlu he ka , ma alung tei a tlahsopaw cawngsaw heh cawh a mang cici he a , ” a tah he .
42020019	Phungbia cawngpahtu sahlo le tlangbui macang sahlo tah ma tawchingnah bia a reipaw cawh aaning a rei hnopaw he a cang takhah hnih he ka , Ama tle nápaw langpui khah aa hui . Canghrasala zawpui khah aa ci he .
42020020	Zisu cawh tai lytah ngia thlang he ka , mehding hratah a tua pakheipaw he cawngsaw a ngiatu sahlo khah aa taw he . Rom raang uhtu bui a hmingtuakhynah le a nawhnuinah chung letah Zisu khah aa hlai khy nápaw cawtah a reipaw bia khei Zisu khah tle pawtah a pachia he .
42020021	Macawtaco male a ngialaipaw sahlo tah Zisu cawh , “ Cawngpahtu na reipaw le na cawngpahnah heh ahmangpaw cang ka , aho hme hmai ming lytah Khazing langpui khah biahmuisui a cang naning teitah na cawngpah he tahpaw kaa hni .
42020022	Macawtaco kaa cawtah Sizar letah ngungkhui peh heh ahmang maw hmang ly ? ” tatah aa tah .
42020023	Zisu tah a zia aa thaipaw khah hnih ka , aa hai leco ,
42020024	“ Denari tangka phae pa hmusah tua o . Aho lingthlaw le cakhai maw a cia ? ” tatah a tah .
42020025	Aaning taco , “ Sizar a lingthlaw le cakhai , ” tatah aa palei . Zisu taco aa hai letah , “ Sizar a tei cawh Sizar pei la , Khazing a tei cawh Khazing pei my lo , ” a tah he .
42020026	Ma zawpui hme letei a reipaw bia lekhei a suanah cawh tle khy bei he . Taico a biachainah khah aa ningang ka , a de thlang he .
42020027	Mehthi thokawnah ung be a tahpaw Sadusi thaikheh cawh Zisu kha a vong he ka bia aa hae .
42020028	“ Cawngpahtu , Moses phungbia letah cawngsawpaw cawh sawtei sah lytah a nupui a thih sai caco , a unypaw takhei lahmeno cawh nupui tah chui kaw seh la , a thipaw caw takhei sawtei sah pápaw a cang , a tah .
42020029	Uikheh cawh uny pasarih a ung he . A uthui caipaw tah nupui chui ka , sawtei sah lytah a thi .
42020030	Mataico , a pahningnahpaw tah lahmeno cawh chui kaw ka , a thih sai hui .
42020031	A uny a pathungnah a cangpaw taco chui vy ka , a thih sai hrah . Aa pasarih co , ma canuno cawh chui cy he ka , sawteisah lytah a thi thlu he .
42020032	A hning cai tah ma canuno zong cawh a thi hrah .
42020033	Macawtaco thokawnah letah ma canuno cawh aho a nupui maw a cang a ? Aa pasarih tah ma canuno khah aa chui tlung , ” aa tah .
42020034	Zisu taco , “ Khazaw cawngsaw heh aa chui aa hae he .
42020035	Canghrasala , mehthi sahlo patho kaw a cang tihtah ma cai letei a ung tlang pawtei rawhpaw cawngsaw sahlo aa cai leco a chuihae cawh ung khaw a be .
42020036	Vaiming hratah cang he ka , thi khy khaw bei he . A thokawpaw sawtei sahlo aa cangnah cawtah aaning cawh Khazing sawtei a cang myca he .
42020037	Canghrasala chingbu me tei a kangpaw phungpaw lekhei Moses tahmai tah mehthi sahlo aa thokawpaw khah palang ka , Abuipaw cawh ‘ Abraham Khazing , Isak Khazing , Jakob Khazing ’ a cang a tah .
42020038	Ama cawh mehthi aa Khazing cang be , canghrasala mehring aa Khazing a cang . Zemaw tah pawco ma cawngsaw vytei cawh Khazing mehmuh letaco a hring he , ” tatah a palei he .
42020039	Phungbia cawngpahtu thaikheh tah , “ Cawngpahtu , bia na paleipaw he a chah caimang , ” tatah aa chai .
42020040	Taico ahotahmai bia hringpaw hae ngang khawh bei he .
42020041	Taico , Zisu tah aa hai leco , “ Ze silang tamaw Khri cawh David pathlah aa tah ?
42020042	David ama ceingei tei a reipaw cawh , ‘ Abuipaw tah ka Buipaw cawh , na carae sahlo khah na phe rai letah ka chia hlai vytei he cawh , ka cacang lang letah a ty my lo a tah , ’ tatah a tahpaw khah Reithainah Hlaw cabu letah a cia .
42020043	
42020044	David tah Khri cawh , ‘ Abuipaw , ’ a tah tlung , zekhatamaw David a sawcapaw cawh a cang thai a ? ” a tah he .
42020045	Zawpuipaw tah aa nge thlang chung takhei Zisu tah a hningzuitu sahlo cawh ,
42020046	“ Phungbia cawngpahtu sahlo khah a raering my lo . Aaning cawh a ngepaw angki a pasuapaw a hrei tah a khia lai du he ka , chodo tlaang lekhei cizaw hmotah bia a ching khah aa du hlui tah synagog letah a chaw caipaw dyching letah a ty du he ka , kawngchuanah letah achaw caipaw hminghmaw khah aa du .
42020047	Lahme sahlo aa ing khah chu he ka , male hmuh ruapaw tah thlaw a sypui tah aa chang . Ma hapaw cawngsaw sahlo cawh a sah caipaw dangtahnah aa ing tae a , ” tatah a tah he .
42021001	Zisu cawh a kahui ka , mehrung sahlo tei behnah ing tholong thingkawng chunglang aa tholong aa thlah leimeipaw khah a hmuh .
42021002	Mehsisah lahmeno tei phaesai phaehning a thlah hrahpaw zong khah a hmuh .
42021003	“ Biahmuisui ka ca ching he , ma mehsisah lahmeno tahei aho navy zong tah a hlu cai tholong a thlah .
42021004	Ma sahlo vytei tahei co aa hnuipaw a hluipaipaw chung taikhei aa peh . Canghrasala ma lahmeno tahei co a dongchia hmo tah a hringnah caw tei a hnuipaw vytei a peh thlu hi , ” a tah he .
42021005	A hningzuitu thaikheh taco behnah ing khah a hmui a ngepaw alung sahlo tah le Khazing letei hlaipaw cho le pe sahlo tei aa pasangpaw kong cawh aa rei leimei . Canghrasala Zisu tah ,
42021006	“ Ma lehei naa hmuhpaw vytei he alung phaekheh hmai heh palehly lypaw a ung lynah cai a va chuh tae a . Aa zongmingtei hei va hly thlu a cang tae he a , ” a tah he .
42021007	Aaning sahlo taco , “ Cawngpahtu , ma hming sahlo cawh zening tamaw a cang a ? Taico ze hapaw paching pakhanah maw a ung a ? ” tatah aa hae .
42021008	Zisu taco , “ Aho tahmai aa ca dungkhei ly nápaw he tah a raering my lo . Ka ming tah cawngsaw hlupui va chua he ka , ‘ Kama heh Ama cawh ka cang , cai a ne myca , ’ aa tah tae a . Ma sahlo cawh zui khe lo .
42021009	Raetuhnah le raang chung letah rae a dynah thongpang naa thui tihtah a pahly khe lo . Ma hming sahlo heh a tlung taw ruapaw a cang , canghrasala a changnah cang balang be , ” tatah a palei he .
42021010	Mataico aa hai letah , “ Raang kheh le raang kheh a dy a he ka , painah le painah a dy he a .
42021011	Aling a sah pui tah a hrui a , hming hlupui letah cakaang le ngae-y asawnah a tlung a . Mataico , cichuipaw hming sahlo le paching pakhanah a rungnawpaw sahlo avai taitah a lang a .
42021012	Canghrasala , ma vytei hlai tahei ca tle he ka , aa ca hrai he a . Synagog sahlo lang ca seikhui he ka , thong aa ca thla he a . Siangpahrang sahlo le uhtubui sahlo hme letah ca chuakhui he ka , ma vytei heh naa pa zuinah rawng tah a cang a .
42021013	Ma heh naa cawtah ka kong reinah caichaw a cang a .
42021014	Naaning a rungvai nápaw cawtah zekhatamaw bia kaa rei a tatah lung reithui tah naa ung ly nápawtah naa thinglung a pacy pacia my lo .
42021015	Naa carae ahohmai tah aa ca te khy ly nápaw he tah le aa ca ei khy ly nápaw he tah bia sahlo le singnah ka ca pae he a .
42021016	Naa no sahlo le naa paw sahlo , naa uny sahlo , naa sawny sahlo le naa huivesaw sahlo tahmai tah ca luithae a he ka , meh thaikheh cawh aa ca thaw he a .
42021017	Kama ka rawng tah cawngsaw vytei tah aa ca hua he a .
42021018	Canghrasala , naa lu cung letei sangbu bukheh hmai lyde a be .
42021019	Cy ky tah a daw la , hringnah naa cy a .
42021020	Raekeh sahlo tah Jerusalem khuapui aa cadungpaw naa hmuh tihtah a ry hlai tah a rawh a , tah cawh naa hni a .
42021021	Mataico Judia raang letei a ungpaw cawngsaw sahlo cawh tlaang cung lang sai he seh la , khuapui leteipaw sahlo cawh pia he seh . Taico khuapui alailang leteipaw sahlo cawh khuapui chunglang a nae kheh he seh .
42021022	Ma heh cawh dangtah nápaw cai , Khazing bia letei a ciasipaw vytei a tling nápaw khah a cang .
42021023	Ma ning cawh sawtei a phopaw canu sahlo le nysai a tlepaw no sahlo aa caw taco zetlua tamaw ningping a chui a ! Raang chung letah rorangnah alaipaw pui tlung ka , Khazing thingaenah tah ma mingphing heh a carae he a .
42021024	Aaning cawh zyzi tah thaw cang he ka , thaikheh cawh raang ting letah sae tah seikhui a cang he a . Khazing tah Gental cawngsaw sahlo cawtah a pachiapaw cai a tlingnah tai Jerusalem cawh Gental cawngsaw sahlo taco aa phe tah aa tlaichai a .
42021025	Ning , thlawpaw le esi sahlo letah paching pakhanah a ung he a . Rili tuileh a thopaw le a pyraw rawng tah aluicung raang sahlo cawh thlawzawng le ningping tah a ung he a .
42021026	Khazaw letei hming a va tlung lepaw khah aa hninah cawtah le avai hmingtuakhynah sahlo zong cahneh aa cang a cawtah mehnung cawh ci tu he ka , a cathing he a .
42021027	Ma cai leco aaning tah Cawngsaw Sawcapaw khah hmingtuakhynah le rungnawnah khatah meding hrong letah a vongpaw khah aa hmuh a .
42021028	Ma hming sahlo cang hrang a pathoning tahei a daw la , a huichy my lo , zecawtamaw tatah naaning tlang nápaw cai cawh a ne myca , ” tatah a tah he .
42021029	Ma khy taico Zisu tah aaning cawh ma tawchingnah bia heh a ching he . “ Ma thuiku kung le thingkung ahringpaw vytei sahlo heh mingtua hmai o !
42021030	A chawng a ka thopaw naa hmuh tihtah nipui ning a ne myca tahpaw naa hni .
42021031	Ma hraco ma hming sahlo heh a cang leimeipaw naa hmuh tihtah Khazing painah raang cawh a ne myca tah hnih my lo .
42021032	Biahmuisui ka ca ching he , ma hming vytei heh a tlung hlai vytei cawh atochai cawngsaw sahlo heh thi thlu balang bei he .
42021033	Alui le avai cawh a rawh a , canghrasala ka bia cawh a rawh by a be .
42021034	A raering my lo , ma tei a cang ly caco a nawngsenah , zu ruinah le tungtuh khuasahnah lungreithuinah takhei ca nai a he ka , ma ning takhei ahui hratah rawh ly pui tah a ca o pang he a .
42021035	Ma ning cawh aluicung pungpaluh letei a ungpaw cawngsaw vytei cung letah a tlung a .
42021036	A va chuh lepaw vytei taitah naa lua khy nápawtah le Cawngsaw Sawcapaw hme letah na daw pacy khy nápaw he ceh tah a mai pacia tah ung paria thlang la , thlawchang my lo , ” a tah he .
42021037	Ning tating tah Zisu taco behnah ing letah cawngpah he ka , zailang maikaw cawh Oliv tlaang aa tahpaw letah zai hmang rua pawtah a piathlah tei .
42021038	Taico ming vytei cawh a bia nge rua pawtah mongdi tah behnah ing leco a va chuh tei he .
42022001	Raangri phi lypaw Very Panawnah le Khungsai Panawnah aa tahpaw a ne myca ka ,
42022002	tlangbui macang sahlo le phungbia cawngpahtu sahlo tah Zisu thaw khy nápaw lang le si khah aparuh teitah aa hui , zecawtamaw tatah zawpuipaw khah aa ci he .
42022003	Mataico , a hningzuitu hluihning letei pakheh a cangpaw Iskariot aa tahpaw Judas chung letah Setan cawh a nae .
42022004	Taico Judas cawh tlangbui macang sahlo le behnah ing a mingkaitu abui sahlo khatah sei ka , zekhatamaw Zisu a luithae a tahpaw kong khah aa reisia .
42022005	Aa thawchah ngetei ka , tangka peh rua pawtah aa naw a tlah .
42022006	Judas zong cawh a lungtling ka , zawpui aa ung ly kaa tah aa kih letah Zisu hlai khy nápaw caichaw khah a haw thlang .
42022007	Mataico Khungsai Panawnah cawtah tuu teitei tah thuihlainah ning a cangpaw raangri phi lypaw Very Panawnah ning cawh a va phah .
42022008	Zisu tah Piter le Johan cawh taw he ka , “ Sei la , kaa cawtah Khungsai Panawnah zairia enah cawh va pachia tua o , ” a tah he .
42022009	Aaning taco , “ Zeletamaw va pachia he seh tah na du ? ” tatah hae he ka ,
42022010	Zisu taco , “ Khuapui chung a va nae la , beirai tah tui a cui laipaw capaw pakheh tah a ca tong he a . Ama a naenah ing lang va zui he ceh ka ,
42022011	ing a hnuitupaw khah , ‘ Cawngpahtu tah ka hningzuitu sahlo khatah Khungsai Panawnah zairia ka e nápaw mehlai khang zeletamaw a ung , a tah , ’ tatah naa hae a .
42022012	Ama taco a cung khang a kypaw pui , tingtua cia tei a cangpaw khah a ca hmuh sá he a . Ma leco va pachia my lo , ” tatah a palei he .
42022013	Piter le Johan cawh seithlah he ka , Zisu tah a chingpaw he hrakhei hming sahlo cawh aa va hmuh . Ma leco Khungsai Panawnah zairia cawh aa pachia .
42022014	A cai a va tling tihtah Zisu le Ama apostol sahlo taco cabuai cawh aa cadung .
42022015	Taico Zisu tah aa hai letah , “ Kama cawh ruhanah ka ing hlai tahei naaning khatah ma Khungsai Panawnah zairia e hrui heh ka du ngetei .
42022016	Macawtaco ka ca ching he , Khazing painah raang letah ma Khungsai Panawnah tlingnah cai a tlung hlai vytei ma zaibatui heh e kaw khaw bei neh , ” tatah a tah he .
42022017	Taico ny khah law ka , Khazing letah alawngnah bia hlai ka , “ Ma misurhang ny heh law la , a hlai pachaw my lo .
42022018	Ka ca ching he , Khazing painah raang a va chuanah tai ma misurhang heh ding kaw khaw bei neh , ” tatah a tah he .
42022019	Taico very cawh law ka , Khazing khatah lawngbia a hlai khy taitah kychy ka , aaning cawh pei he ka , “ Ma heh naa cawtah ka pehpaw ka pung cawh a cang hi . Kama monghly ly nápawtah tua tei my lo , ” a tah he .
42022020	Ma hraco zairia aa e khy taitah ny cawh law ka , “ Ma ny heh naa caw tei a laipaw , ka thisai tei tuapaw biahrai thapaw cawh a cang .
42022021	Kama a pa lui a paw cawngsawpaw cawh ma lehei kama khatah cabuai letah a ung .
42022022	Cawngsaw Sawcapaw cawh Khazing bia thlia ciapaw hratah a thi a . Ma duitei cawh Ama a luipaw cawngsaw cawh a cing a ping , ” tatah a tah he .
42022023	Aaning le aaning cawh ahomaw ma hming heh a tua a , tatah aa hae he .
42022024	Aaning hrong letah ahomaw alaicai a , tahpaw bia a einah zong khah aa hrong letah a chuh .
42022025	Zisu taco aa hai letah , “ Gental cawngsaw sahlo cung letei abui sahlo cawh a buisah ngetei he ka , aa nawhnuinah aa hmangpaw cawh , ‘ A ca bawngtu ka cang he peh , ’ tatah aaning le aaning a tah he .
42022026	Canghrasala naaning cawh aaning hratah ung khe lo ! Naa hrong letei alaicaipaw cawh a chia caipaw hratah ung hri seh la , uhtu a cangpaw taco sae hratah ung hri seh .
42022027	Ahomaw alai vy ? Cabuai letei a typaw maw batui a peitu maw ? Cabuai letei a typaw cawh lai vy bei maw ? Canghrasala kama cawh male rai hrepah tu pakheh hratah naa hrong letah ka ung hi .
42022028	Naaning cawh hanah ka ingpaw vytei letah a pa dawkhuitu na cang he ceh .
42022029	Taico ka paw tah painah raang a pa pehpaw hratah naaning khah ca pei hrá he neh ka ,
42022030	macawtaco ka painah raang letei ka cabuai letah e he ceh ka , naa ding a . Abui dyching letah a ty he ceh ka , Israel phinghraw hluihning khah bia naa ce he a .
42022031	Simon , Simon , lythlopaw tah sacang a vangpaw hratah Setan tah naaning khah hnehsah a pawtah nawhnuinah hmuh a du my ca .
42022032	Canghrasala Simon , na zingnah cawh a po ly nápawtah na cawtah thlaw ka chang thah . Taico kama lang na va hui kaw tihtah na uny sahlo khah thawzaang pei my lo , ” a tah .
42022033	Canghrasala Piter taco , “ Abuipaw , nama khatah thongtlá tah thihnah tai ka mai thlang , ” tatah a palei .
42022034	Zisu taco , “ Ka ca ching , Piter , atoning aa a khawng hlai tahei na pa hninah lehei uithung tai na pa paphahsai a , ” tatah a chai .
42022035	Mataico , Zisu tah a hningzuitu sahlo cawh , “ Tangka ly , sahre lytah le phepakong lytah ka ca taw tih he tah ze na phahlahnah he ceh a ung maw ? ” tatah a hae he . Aaning sahlo taco , “ Ung be , ” tatah aa tah .
42022036	Zisu tah aa hai leco , “ Canghrasala atoheh cawh tangka naa hnui caco a kai la , sahre zong a kai la , taico zyzi naa hnui ly caco naa angki pasuapaw khah zua la , co my lo .
42022037	Ma hrahei Capathai letah ciapaw a cang , ‘ Taico ama cawh hmingsua a tuapaw sahlo khatah reipai a cang a . ’ Ma heh kama letah a tling ruapaw a cang tah ka ca ching he . A cang , ka kong a ciapaw heh a tlingnah cai a phah leimei myca , ” a tah he .
42022038	A hningzuitu sahlo taco , “ Abuipaw , mingtua , zyzi sanghning a ung thlang hi , ” tatah aa tah . Zisu taco , “ A zaw seh , ” tatah a palei he .
42022039	Zisu cawh a tua teipaw hrakhei Oliv tlaang lang cawh sei ka , a hningzuitu sahlo tah Ama cawh aa zui .
42022040	A hminghmaw cawh aa phah tihtah aa hai leco , “ Tuhsonah chung lang naa tlah ly nápawtah thlawchang my lo , ” a tah he .
42022041	Ama cawh aaning khah a cawngpe va long he ka , a khuh panai ka , thlaw a chang .
42022042	“ Vy Ka paw , na naw a tlah pawtei a cang caco ma tai-ingnah ny heh kama taitah law hly thlang . Canghrasala kama ka dunah hratah cang lytah nama na dunah hratah cang ky seh , ” a tah .
42022043	Vaicung taitah vaiming pakheh cawh ama kha a za paly ka , thawzaang a peh .
42022044	Taico a lung rei a thui tunah cawtah khei lungsaw chingching tah thlawchang vy hui ka , a mathlai cawh thi di hratah alui letah a tlah .
42022045	A thlawchangnah taitah tho ka , a hningzuitu sahlo khakhei a vaw kaw tihtah aa ihningpaw khah hmuh ka , ngechia tah aa ung cawtah aa thaw a chang .
42022046	“ Zemaw naa ihning thlang ? Tho la , tuhsonah chunglang naa tlah ly nápawtah thlawchang my lo , ” tatah aaning cawh a tah he .
42022047	Ma hratei a rei leimeining taco cawngsaw rungpui va chuh he ka , aaning sahlo cawh a hningzuitu hluihning letei pakheh a cangpaw Judas aa tahpaw takhei a va seikhui he . Zisu cawh hnang rua pawtah khei a va ne .
42022048	Canghrasala Zisu tah ama cawh , “ Judas , Cawngsaw Sawcapaw heh hnang ceh ka maw , na luithae a ? ” tatah a tah .
42022049	Zisu a hningzuitu sahlo tah , hming a cang leimeipaw khah aa hmuh tihtah , “ Abuipaw , kaa zyzi hei kaa tuh a he maw ? ” tatah aa tah .
42022050	Taico aa hrong letei pakhehpaw tah tlangbui alaicaipaw a sae capaw khah tuh ka , a cacang lang tei a naw khah a pathai thlah .
42022051	Canghrasala Zisu tah , “ Ma khah a zaw myca , ” tatah a tah . Taico cawngsawpaw a naw khah tong ka , a dangsah .
42022052	Mataico Zisu tah Ama a va seihnopaw tlangbui macang sahlo le behnah ing a congpaw sahlo aa bui sahlo le macang sahlo he khah , “ Zyzi le thingtai kha naa va seipaw heh kama cawh rae a thopaw he hotu tamaw ka cang ?
42022053	Ning tating tah naaning kha behnah ing letah ung tei neh ka , ka cung letah naa kih naa thlah tlung be . Canghrasala ato cai heh cawh muinah tei a uhpaw naaning naa cai a cang , ” a tah he .
42022054	Mataico Zisu cawh tle he ka , seikhui longmang he ka , tlangbui alaicaipaw a ing chunglang taikhah a naekhui he . Piter tah langhlaw pui khei a zuilai .
42022055	Canghrasala inghme a le lekhei me tua he ka , me a ai tah a ty cadungnah pawhe lekhei Piter cawh aaning sahlo khakhei hmingkheh tah a ty hrah .
42022056	Saecanu pakheh tah Piter ma letei a typaw khah a hmuh . Ma no taco ama cawh va mingchai ka , “ Ma cawngsawpaw heh Zisu kha a ungpaw a cang , ” a tah .
42022057	Canghrasala ma cawh a paphah ka , “ Cawngsawno , Ama heh hnih bei neh , ” tatah a tah .
42022058	A cawngpe ung ka pakhehpaw tah Ama cawh hmuh ka , “ Nama zong aa hrong letei pakheh na cang , ” a tah . Piter taco , “ Cang bei neh , ” tatah a palei .
42022059	Suimehlang pakheh tluh lekhei ahringpaw pakheh tah , “ Ma cawngsawpaw heh Galili cawngsaw a cangnah cawtah hei Zisu kha a ungpaw a cang hrahring , ” a tah .
42022060	Piter taco , “ Na rei leimeipaw kong heh hnih bei neh , ” tatah a palei . Ma hratei a tah leimeining taco aa cawh a khawng .
42022061	Abuipaw cawh Piter lang cawh a hui ka , a va ming . Taico Piter cawh Abuipaw tei a hai letei a reipaw , “ Atoning heh aa a khawng hlai tah uithung na pa paphah sai a , ” a tahpaw khah a thui kaw .
42022062	Taico alailang piathlah ka , o tlili tah a cah .
42022063	Zisu cawh a congpaw raevai sahlo takhei pasipasa he ka , aa cabai .
42022064	Aaning sahlo taco a meh pamai he ka , “ Ma ching tua , nama Khazing khuavang ! Ahomaw a ca tuh ? ” aa tah .
42022065	Taico ma sahlo taco Ama cawh aisainah bia a hlupui tah aa tah .
42022066	Khua hme a se cangkawleh biacetu macang a cangpaw sahlo cawh tlangbui macang sahlo le phungbia cawngpahtu sahlo khakhei hmingkheh tah a tong he ka , Zisu cawh aa hme lekhei aa va chuakhui .
42022067	“ Khri cawh na cang maw ? Ma ching tua , ” aa tah . Zisu tah , “ Ka ca ching zong he tah pa zing bei ceh .
42022068	Ka ca hae zong he tah pachai bei ceh .
42022069	Canghrasala ma taihei co , Cawngsaw Sawcapaw heh Cungnungcai Khazing a cacang lang letah a ty myca a , ” tatah a chai he .
42022070	Aa zongmingtei co , “ Khazing Sawcapaw cawh na cang maw ? ” tatah aa hae . Zisu taco , “ Khazing Sawcapaw na cang tatei naa reipaw cawh ahmang , ” tatah a palei he .
42022071	Mataico aaning taco , “ Ze hringpaw biahninah maw kaa hia khawh ? Ama a hmo taitah ma bia kaa thui thah taico , ” tatah aa tah .
42023001	Mataico a pahmopaw vytei cawh tho he ka , Zisu cawh raang uhbui Pilat khatah aa seikhui .
42023002	Taico , Ama cawh sua pu he ka , “ Ma paw tahei kaa mingphing a pingpaly tah a hruipaw he kaa hmuh . Ama tahei Sizar khatah ngungkhui pei khe law tah ka , Khri a cangpaw siangpahrang ka cang a tah , ” tatah aa tah .
42023003	Macawtaco Pilat tah Zisu cawh , “ Juda cawngsaw aa siangpahrang cawh na cang maw ? ” tatah a hae . “ A cang , na reipaw hraco a cang , ” tatah Zisu tah a palei .
42023004	Mataico , Pilat tah tlangbui macang sahlo le zawpuipaw cawh , “ Ma paw sua pho rua pawtah hei a chahlynah zehmai hmuh bei neh , ” tatah a thang he .
42023005	Canghrasala aaning sahlo taco , “ Ama tahei Judia raang pungpaluh letei cawngsaw sahlo cawh a cawngpah ná tah hnahnawhnah a chuasah . Galili taitah a patho ka , ma tai heh a va phahpaw a cang , ” tatah thaw tah aa rei .
42023006	Ma cawh a thui tihtah Pilat taco , “ Ma paw heh Galili cawngsaw maw a cang ? ” a tah he .
42023007	Zisu cawh Herod a uhnah rai letei a ungpaw Galili raang cawngsaw a cang tahpaw khah Pilat tah a hni tihtah ma ningcai letei Jerusalem letah a ung thlangpaw Herod khakhei a seisah khui he .
42023008	Herod tah Zisu a hmuh tihtah a lung a lawng ngetei , zecawtamaw tatah cai sypui hmuh a za du ngetei cawtah a cang . Zisu a thong khah a za thui teinah cawtah ningang chuipaw hming sahlo a tuapaw khah ka hmuh myca a , tatah a hnabei a sui .
42023009	Bia a hlupui hae cakhia ka , canghrasala Zisu tah zehmai chai be .
42023010	Tlangbui macang le phungbia cawngpahtu sahlo cawh ma leco a daw thlang hrah he ka , Zisu cawh a sah pui tah sua aa pu leimei .
42023011	Mataico , Herod le a raekeh sahlo tah Zisu cawh hnuiso he ka , aa pasi aa pasa . Pai achaw ngeteipaw a buhsah he ka , Pilat khatah aa seisah kaw .
42023012	Ma ning taico Pilat le Herod cawh huivesaw a cang he . Ma hlai taco a za carae tei he .
42023013	Pilat tah tlangbui macang sahlo le uhtu sahlo le zawpuipaw khah y pahmo he ka ,
42023014	aa hai letah , “ Ma paw heh zawpui khah carae tah a thosah he tatei kama kha naa va chuakhuipaw khah a cang . Ama heh naa hmekaw letah haecakhia neh ka , reipachia tei sua naa pupaw heh a dongkhang be tatah ka hmuh .
42023015	Herod zong tah , a suanah hmuh be ca ka , kaaning kha a va ma kua kawpaw a cang . Naa hmuh thlangpaw hratah thih tlang a tlahpaw hming zehmai tua be .
42023016	Macawtaco chei sá he neh ka , mataico ka thlaw a , ” tatah a tah he .
42023017	Khungsai Panawnah ning maikaw letah Pilat tah thong a tlahpaw chung taitah pakheh khah a thlaw hrahring ruapaw a cang .
42023018	Zawpui sahlo cawh hmokheh tah y hrui he ka , “ Ama cawh theh thlang la , Baraba khah ma thlawpah hri , ” tatah aa tah .
42023019	Baraba cawh khuapui chung letah rae a tho sahpaw a cang rawng tah le lee a nongpaw rawng tah thong a tlahpaw a cang .
42023020	Pilat tah Zisu cawh thlaw a dunah cawtah khei aaning cawh a hae hry he .
42023021	Canghrasala aaning taco , “ Khraws letah khaipai ! Khraws letah khaipai ! ” tatah a y vy tima he .
42023022	A uithungnah leco aaning cawh , “ Ze rawng tamaw ? Ma paw tahei ze suanah ky maw a tua ? Thihnah tai dangtá pawtah a panah zehmai hmuh bei neh . Macawtaco chei sá he neh ka , ka thlaw a , ” tatah a tah he .
42023023	Canghrasala , Ama cawh khraws letah khaipai tatah tai lytah a thangpui tah y he ka , aa ypaw takhei Pilat khah a pahnei .
42023024	Macawtaco Pilat tah aa haepaw khah peh a pawtah bia a chaw .
42023025	Pilat taco hnahnawhnah le lenongnah rawng tei thong a tlahpaw , aa haepaw Baraba khah thlaw ka , aa dunah hrakhei tua rua pawtah Zisu cawh a hlai he .
42023026	Zisu cawh raekeh sahlo tah seikhui he ka , langpui letah khuatei lang tah khua a va tlongpaw Sairin khuapaw Simon khah tle he ka , khraws cawh a cung lekhei khing he ka , Zisu hninglang khei aa puhsah lai .
42023027	Cawngsaw a rungpui takhei pazui he ka , a cawtah a ngechia katei , a cahpaw canu sahlo zong a ung hrah he .
42023028	Zisu tah a paleh ka aa hai leco , “ Jerusalem sawcanu sahlo pa cawkhui khe o , naaning naa cawtah le naa sawtei leh cawtah cah hri my lo ,
42023029	zemaw tah pawco , ‘ A cingpaw canu sahlo , sawtei a pho bang lypaw chi le meimei zai bang lypaw hnabae sahlo cawh bonghnang a tingpaw a cang he , ’ tatah naa tah nápaw cai a va chuh a !
42023030	Mataico , ‘ aaning sahlo tah tlaang sahlo cawh , “ Ma tlahso law , ” tah he ka , tlangby sahlo khah , “ Ma vuh law , ” aa tah he a . ’
42023031	Ma hming sahlo heh cawngsaw tah thingkung a hring thlang ningtah hmai aa tua caco , thingkung a ro tihtah co zemaw aa tua chichi a ? ” a tah he .
42023032	Ahringpaw cawngsaw pahning , mehsua va vei khah Zisu khatah thaw hrui rua pawtah aa seikhui hrah he .
42023033	Luru hming aa tahpaw hminghmaw aa va phah tih taco , ma leco Ama cawh damia sahlo khakhei pakheh khah a cacang lang letah pakheh khah a cavui lang letah aa khaipai he .
42023034	Zisu taco , “ Apaw , ngethai my lo , aa tua leimeipaw heh aa hnilynah cawtah hei , ” tatah a tah . Taico raekeh sahlo taco basung phe he ka , a chaichi cawh a chaichy he .
42023035	Zawpuipaw cawh ma lekhei a daw he ka , ming thlang he ka , uhtu sahlo tahmai tah aa hnuiso . “ Cawngsaw ahringpaw cawh pachah he ka , Khazing a thingpaw , Khri a cang hmuisui caco , ato heh ama le ama cawh a pachah seh , ” tatah aa tah .
42023036	Raekeh sahlo zong taco a vong he ka , Ama cawh pasipasa he ka , misur zu a thobahlapaw khah aa hlai .
42023037	“ Juda cawngsaw aa siangpahrang na cang caco nama le nama a pachah ca , ” tatah aa tah .
42023038	A lu cung letei ca a ciapaw cawh , “ MA HEH JUDA CAWNGSAW AA SIANGPAHRANG A CANG , ” tah heh a cang .
42023039	Ma letei aa pathle hrahpaw suanah a tuapaw pakhehpaw taco Ama cawh naisui hmo khei , “ Khri cawh cang bei ceh maw ? Nama a pachah la , kaaning zong ma pachah hrah tua ! ” tatah a tah .
42023040	Canghrasala , mehsua ahringpaw pakheh taco raw ka , “ Khazing hmai heh ci bei ceh maw ? Ama khatah a lopaw tah hreh na cangpaw heh !
42023041	Kaaning cawh hreh tlang ka cang peh , kaa tuasanah khatah a tlahpaw kaa hmuh hi . Canghrasala ma cawngsaw heh cawh suanah zehmai tua be hi , ” tatah a tah .
42023042	Mataico ama taco , “ Zisu , na painah raang na phah tihtah a pa thui thlang my lo , ” tatah a tah .
42023043	Zisu taco ma cawngsawpaw cawh , “ Biahmuisui ka ca ching , kama khatah Paradis letah atoning na ung hra a , ” tatah a chai .
42023044	Ningching suimehlang hluihning hrong taitah zailang suimehlang pathung tai raang pungpaluh letah muinah a tlung ,
42023045	zecawtamaw tatah ning a khainah khah a calinah cawtah a cang . Taico , behnah ing letei pai pazypaw cawh pehning tah a hria chy .
42023046	Zisu tah a thangpui tah , “ Apaw , nama khatah ka thlawpaw ka chia , ” tatah a y . Ma hraco a rei khy cangkawleh cawh a hu a ceh chung .
42023047	Ma cawh raekeh zakheh buipaw tah a hmuh tihtah Khazing cawh reithai ka , “ Ma cawngsaw heh mehding a cang hrahring thlang , ” tatah a tah .
42023048	Ma hming ungzia hnikhui rua pawtei a pahmopaw cawngsaw vytei tah ma hming khah aa hmuh tihtah ngechia tah aa cacanghnaw a cung he ka , a seihly thlu he .
42023049	Canghrasala , Galili raang tai tei a va zuipaw canu sahlo reipai tah Ama a hnihpaw vytei taco a langpa khei a daw he ka , ma hming sahlo cawh aa cai thlang .
42023050	Ma leco Juda khongsil chung letah a taepaw mehchaw mehding a cangpaw Josef aa tahpaw ung ka ,
42023051	bia aa thliapaw le rai aa hrepaw cung letah a nawtlah beh . Ama cawh Judia raang , Arimathea khua taitah a vongpaw cang ka , Khazing painah raang a va tlungpaw a heh thlangpaw a cang .
42023052	Pilat khaco va sei ka , Zisu a rawh cawh a va hae .
42023053	Mataico a rawh cawh khraws taitah lawthlah ka , paithladih anaipaw tah pahlong ka , alung kho aa ruipaw thlai thapaw ahohmai aa phung bang lynah pawhe lekhei a isah .
42023054	Ma cawh ningpangaw ning Sabat ning cawtah pachianah ning cang ka , Sabat ning cawh a patho daimang tei .
42023055	Galili taitah Zisu khatei a va seipaw he canu sahlo takhei Josef cawh zui he ka , athlai le a chung letei rawh cawh zekhatamaw aa isah tahpaw khah aa hmuh .
42023056	Mataico aaning cawh ing lang a dih he ka , a rawh cawtah ringthopaw sahlo le zihmui ringthopaw aa pachia . Canghrasala phungbia aa zuinah cawtah khei Sabat ning leco a hia he .
42024001	Zaa kheh letei ning hmetaw caipaw mongdi letaco canu sahlo cawh aa pachiapaw sathy ringthopaw sahlo khah a tle he ka , thlai lang cawh aa va sei .
42024002	Aaning sahlo taco thlai taitah alung a hneihlypaw cawh aa hmuh ,
42024003	canghrasala a chunglang a nae tih he tah Abuipaw Zisu a rawh cawh hmuh bei he .
42024004	Ma leco lunghnahnawh tah aa ung thlang ning takhei , sungkheh teitah cawngsaw pahning , aa caise lailaw hratei a khai thai ngetei pawhe khah aa kae letah a va daw he .
42024005	Canu sahlo cawh aa ci cawtah khei alui lang a bung he ka , canghrasala capaw pahning taco , “ Zecawtamaw mehthi hrong letah mehring cawh naa hui ?
42024006	Ama cawh ma lehei ung khawh be , a thokaw thah ! Galili raang letah naaning khatah a ungning tei a ca chingpaw he khah a thui thlang bei he ceh maw ?
42024007	‘ Cawngsaw Sawcapaw cawh mehsua sahlo kih letah peh a cang a , khraws letah khaipai he ka , ningthung ning letah a thokaw a , ’ a tahpaw khah , ” aa tah he .
42024008	Mataico canu sahlo taco Zisu a bia khah a thui kaw he .
42024009	Thlai lang tah a va dih kaw he ka , ma hming vytei khah a hningzuitu hluikhehpaw le ahringpaw sahlo cawh aa ching he .
42024010	Aaning sahlo cawh Mari Makdalin , Joana , Jeims a no Mari le aaning khatei a ungpaw ahringpaw , ma kong apostol sahlo a chingpaw he khah a cang he .
42024011	Canghrasala , aaning sahlo taco canu sahlo tei aa reipaw cawh bia tah sah be ca he ka , zing bei he .
42024012	Ma duitei cawh Piter suipaw cawh tho ka , thlai lang khah a va sai . A bung ka , ming ka , thlai chung letei Zisu aa pahlongnahpaw paithladih cy khah a hmuh . Taico seithlah ka , hming a cangnah silang kong cawh a khuarawh a haa ngetei .
42024013	Ma ning lilaw leco Zisu a hningzuitu letah pahning cawh Jerusalem taitah khang sarih tluh a hlahpaw Emau khua lang cawh a sei he .
42024014	Aaning cawh pakheh le pakheh khah a cangpaw hming vytei kong khah aa reihrui lai .
42024015	Ma hming sahlo kong cawh reilai he katei , bia a rawh laining he takhei , Zisu cawh va chuh ka , aaning khaco a sei hrah ,
42024016	canghrasala aa bi khy nápawtah pakhang a cang he .
42024017	Zisu taco aa hai letah , “ Naa seipai tah ze bia maw na rawh lai he ceh ? ” tatah a tah he . Aaning cawh a daw he ka , aa hme a chia thlang .
42024018	Aa hrong letei pakhehpaw Kleopa aa tahpaw taco Zisu cawh , “ Jerusalem khuapui a va tlongpaw letah nama cy heh ato cai letei hming a cangpaw sahlo heh a hnih lypaw cang ceh maw ? ” tatah a tah .
42024019	Zisu taco , “ Zehming maw ? ” tatah a hae . “ Nazaret Zisu kong samaw , ” tatah a palei . “ Ama cawh Khazing khuavang pakheh cang ka , ming hme le Khazing hme lekhei bia le tuanah letah hming tuakhynah a hnui .
42024020	Tlangbui macang sahlo le a ma uhtu sahlo tah thaw rua pawtah nawhnuitu sahlo khatah bia pei he ka , khraws letah aa khaipai .
42024021	Canghrasala Ama cawh Israel mingphing a tlang ruapaw he pakheh a cang , tatah kaa hnabei a suipaw khah a cang . Ma hlui co ma hratei hming a cangnah heh atoheh a ningthungnah a cang myca .
42024022	Ma hlui co , kaa phu chung taitah canu thaikheh sahlo tah kaa ning aa ma angsah . Ato zamong mongdi khei thlai lang va sei he ka ,
42024023	canghrasala a rawh hmuh bei he . Kaaning khatah a vong he ka , Zisu cawh a hring thlang tatah a reipaw he vaiming sahlo a palypaw he khah kaa hmuh tatah aa ma ching .
42024024	Mataico kaa vesaw thaikhehpaw tah thlai lang va sei he ka , canu sahlo tei aa reipaw hrakhei aa va hmuh , canghrasala ama cawh hmuh bei he , ” aa tah .
42024025	Zisu taco aaning cawh , “ Na hruh caimang he ceh , Khazing khuavang sahlo tei aa za rei ciapaw vytei zing nápawtah naa lungthing a ku a chaw caimang !
42024026	Khri tah ma hming sahlo heh a tai-ing ceingeipaw cang ka , taico a rungnawnah lang a naepaw cang bei maw ? ” a tah he .
42024027	Aaning cawh Moses le Khazing khuavang sahlo vytei tei Ama a kong Capathai letei aa reipaw naning tei hrakhei a chingpase he .
42024028	Aa va sei nápaw khua khah aa va phah daimang tihtah Zisu cawh langhlaw vy lang a sei ruapaw hrakhei a tua .
42024029	Canghrasala aaning taco , “ Kaaning kha a reh thlang . Zailang cang ca ka , ning a tlah daimang myca hi ! ” tatah hmuisui teitah aa thly . Macawtaco aaning khaco ria rua pawtah a sei .
42024030	Aaning sahlo kha cabuai letah a ty thlangning tah very cawh law ka , alawngnah bia a hlai khy taitah kychy ka , aaning cawh a peh he .
42024031	Taico Zisu hni khynah cawh peh cang he ka , ama cawh aa bi . Taico , ama cawh aa mehmuhnah taitah a ly thah .
42024032	Pakheh le pakheh cawh , “ Langpui letei kaaning kha bia reilai katei , Capathai a ma ching pase laining takhei kaa chung letah kaa lungthing khah me kangpaw hratah cang bei maw kha ? ” a tah he .
42024033	Sungkheh tah tho he ka , Jerusalem lang cawh aa kawkaw . Ma leco a hningzuitu hluikheh le aaning khatah a ungpaw sahlo he a za pahmo thlang he katei ,
42024034	“ Ma heh ahmangpaw a cang ! Abuipaw cawh thokaw ka , Simon khatah a paly , ” tatah a za rei leimeipaw he khah aa hmuh he .
42024035	Mataico , ma tlaw pahning taco langpui letei hming a cangpaw le very a kychy ning tei Zisu aa binah kong khah aa ching he .
42024036	Ma bia aa rei chung vytei cawh Zisu cawh aa hrong letah a daw thlang ka , aaning sahlo cawh , “ Naaning khatah thlawlungnah ung ky seh , ” a tah he .
42024037	Aaning sahlo cawh a pahly he ka , aa ci ngetei . Athlaw kaa hmuh tatah aa rawh .
42024038	Zisu tah aaning sahlo cawh , “ Zecawtamaw naa lung reithui ka , lung langlo tah naa ung ?
42024039	Ka kih le ka phe heh mingtua hmai o , kama pui ka cang caw ! Pa tong la , naa hni thlang a . Athlaw taco ka hnuipaw , naa hmuhpaw hapaw ru le ngaisaw cawh a hnui tlung be ! ” tatah a tah he .
42024040	Ma bia a rei khy taikhei a kih le a phe cawh a hmuhsah he .
42024041	Aa khuarawh a haa tu cawtah le aa lung a lawng tu cawtah khei zing khy thly be ca he ka , “ Ma lehei epaw naa hnuipaw a ung maw ? ” tatah a hae he .
42024042	Aaning taco ama cawh aa pakang ciapaw ngawsaw vy kheh khah pei he ka ,
42024043	ma ngaw cawh law ka , aa hmekaw leco a e .
42024044	Aa hai leco , “ Naaning khatah ka ung ning takhei ma heh ka ca chingpaw he khah a cang . Moses phungbia cabu le Khazing khuavang sahlo aa cabu le Reithainah Hlaw cabu chung letei Kama ka kong ciapaw vytei cawh patling a cang tae he a , ” tatah a tah he .
42024045	Mataico Khazing Capathai sahlo aa thui khy nápawtah aa thinglung ning a pavang he .
42024046	Aa hai leco , “ Ma heh Capathai letah ciapaw cawh a cang . Khri cawh reithui sisaw ing ka , ningthung ning tah thihnah taitah a tho kaw a ,
42024047	taico , Ama a ming tah angepachihnah le sua ngethainah kong cawh Jerusalem taitah patho he ka , mingphing vytei khatah rei a cang tae a .
42024048	Naaning sahlo cawh ma hming sahlo heh a hnikhuitu na cang he ceh .
42024049	Ka paw tei bia a kang ciapaw khah naaning khatah ka za taw a , canghrasala hmingtuakhynah vaicung taitah naa hmuh hlai vytei cawh Jerusalem khuapui chung lekhei ung thlang my lo , ” a tah he .
42024050	Aaning sahlo cawh Zisu tah piathlah khui he ka , Bethani khua kae aa phah tihtah a kih pazy ka , bonghnang a song he .
42024051	Bonghnang a song leimei ning he taco , aaning sahlo cawh seisai he ka , vaicung lang lah chy tah a cang .
42024052	Mataico aaning sahlo taco Ama cawh beh he ka , a lawng ngetei tah Jerusalem lang cawh aa kawkaw .
42024053	Taico , Khazing reithai hmo khei behnah ing leco aa ung thlang tei .
43001001	Ahrangthonah letah bia a ung . Ma bia cawh Khazing khatah a ung ; Bia cawh Khazing a cang .
43001002	Ahrangthonah taitah Khazing khatah a ung .
43001003	Ama taco zezong vytei heh a tua , tuapaw hming vytei heh Ama tah a tua lypaw zehmai ung be .
43001004	Ama letaco hringnah a ung . Ma hringnah cawh cawngsaw vytei khainah a cang .
43001005	Akhaipaw cawh a muinah hrong letah va khai ka , muinah taco ma cawh pahnei be .
43001006	Cawngsaw pakheh Khazing tei a tawpaw ung ka , a ming cawh Johan a cang .
43001007	Khainah kong khah hni sá pawtah le reilai rua pawtah a va chua , ming vytei tah Ama a thongtah aa zing khy nápawtah .
43001008	Ama cawh akhaipaw cawh cang be , akhaipaw kong khah a hnikhuitu ruapaw tah a va chuhpaw a cang .
43001009	Akhaipaw hmuisuipaw , ming vytei a khai sahpaw cawh a ung , khazaw lehei a vong leimei .
43001010	Ama cawh khazaw lehei a ung , khazaw heh Ama tah a tuapaw a cang naná teitah khazaw tah Ama cawh hnih be .
43001011	Ama a mehnung a cangpaw sahlo khatah a vong ka , a mehnung sahlo tah Ama cawh cyhlang bei he .
43001012	Canghrasala Ama a cyhlangpaw vytei , Ama a ming a zingpaw vytei cawh Khazing sawtei cangnah naw a peh he .
43001013	Ma sahlo cawh cawngsaw phunglang tah sahpaw cang bei he . Taico cawngsaw biachawnah le pasaepaw dunah hratah sahpaw zong cang lytah Khazing taitah sahpaw a cang he .
43001014	Bia cawh pungsaw tah a va lang ka , kaa hrong letah a cing lai . Paw tei a hnuitlakangpaw Sawcapaw hratah a rungnawnah zia kaa hmuh ; ningdonah le biahmuisui tah a chih .
43001015	Johan tah a konglang reilai ka , ma hrahei tlang a y , “ Ma cawngsaw heh a konglang ka reipaw , ‘ ka hninglang tah a va chuh lepaw cawngsawpaw cawh kama navy tah alai vypaw a cang , zecawtamaw tatah kama hlai tah a ung ciapaw a cang , ’ tahpaw khah , ” tatah a tah .
43001016	A ningdonah a tlangtlingnah taitah a bonghnang cawh sangkheh khy sangkheh tah kaa ting cy .
43001017	Phungbia cawh Moses letah peh cang ka , ningdonah le biahmuisui cawh Zisu Khri thongtah a va ung .
43001018	Ahotahmai tah Khazing cawh hmuh bang bei he . Canghrasala Sawcapaw hnuitlakangpaw , Paw khatei a ungpaw taco Khazing cawh a palang .
43001019	Jerusalem letei a ungpaw Juda cawngsaw sahlo tah tlangbui sahlo le Levi mingphing cawngsaw sahlo cawh Johan khaco taw he ka , “ Ahomaw na cang ? ” tatah aa haesah tih he tah , Johan tah ma hrahei a bia a phy .
43001020	Ma sahlo hai letaco a paphah ly teitah , “ Kama cawh Khri cang bei neh , ” tatah a palei he .
43001021	Aaning sahlo taco , “ A cang caco ahomaw na cang ? Elija na cang maw ? ” tatah aa tah . Johan taco , “ Cang bei neh , ” a tah he . “ Khazing khuavang kaa haw thlangpaw cang cei ? ” tatah aa tah vy . “ Cang bei neh , ” tatah a palei vy he .
43001022	A changnah letaco , “ Ahomaw na cang tahpaw achaw teitah ma ching tua . Aa ma siapaw sahlo hai letah zehratamaw kaa ta he a . Na konglang heh achaw teitah ma ching , ahomaw na cang ? ” tatah aa tah .
43001023	Mataico Johan taco Khazing khuavang Isaiah a bia khah hmang ka , “ Kama cawh , ‘ Abuipaw cawtah langpui pading pah my lo , ’ tatei raangcaa letei a y leimeipaw o cawh ka cang , ” tatah a tah he .
43001024	Taico aa tawpaw he Farasi thaikhehpaw sahlo taco Johan cawh ma hrahei bia aa hae hri ,
43001025	“ Zecawtamaw Khri na cang tlung lypaw le Elija maw , Khazing khuavang maw na cang tlung lypaw tah baptisma na cangsah he ? ” tatah aa tah .
43001026	Johan taco , ma hrahei a palei he , “ Kama taco tui tah baptisma ka ca cangsah he . Canghrasala naa hrong letei a ung thlangpaw , naa hni lypaw a ung .
43001027	Ama cawh ka hninglang tah a va chua a , kama cawh a phepakong rui a thlangpah tlangpaw hmai cang bei neh , ” a tah he .
43001028	Ma sahlo heh Jordan tuivaw raechai lang letei a ungpaw Bethani khua , Johan tei baptisma a cangsahnah pawhe letah a cang .
43001029	Ningthlamongpaw letaco Johan tah Zisu cawh ama khatah a vong lai leimeipaw khah hmuh ka , “ Mingtua o , Khazing tuu teitei , khazaw suanah a photu ruapaw kheh .
43001030	Ama heh , ‘ Ka hninglang tah a va chuh lepaw cawngsawpaw cawh kama navy tah a lai vypaw a cang zecawtamaw tatah ama cawh kama hlai tah a ung ciapaw a cang , ’ tatei a kong ka reipaw cawngsaw khah a cang .
43001031	Kama tah ama a cang tahpaw khah hnih bei neh . Canghrasala Israel cawngsaw sahlo khatah a va paly khy nápawtah tui tah baptisma ka cangsah he , ” tatah a tah .
43001032	Taico Johan tah ma hrahei a tah , “ Thlawpaw Pathai cawh avai taitah thury hratah a cung letah a za cawng thlangpaw khah ka hmuh .
43001033	Baptisma cangsah lai rua pawtei a pa tawpaw tah , ‘ Thlawpaw cawh a cung letah a za cungpaw le , a cung letah a cawng thlangpaw na hmuh caco , ama cawh Thlawpaw Pathai tei baptisma a cang sahtu ruapaw a cang a , ’ tatah pa ching lytah ung my seh la , ama cawh hnih a bei neh .
43001034	Atoheh cawh hmuh myca neh ka , ama cawh Khazing Sawcapaw a cang ceingei tahpaw khah ka rei ngang , ” tatah a tah .
43001035	A monglangpaw letah Johan cawh a hningzuitu pahning khatah ung he ka ,
43001036	Zisu a khiakaly leimeipaw khah hmuh ka , a hningzuitu sahlo hai letaco , “ Mingtua o , Khazing Tuu teitei khi , ” tatah a tah .
43001037	A hningzuitu pahning taco ma hratei bia a reipaw khah thui he ka , Zisu khah aa zui .
43001038	Taico a hninglang a hui ka , Zisu tah aa hai leco , “ Zemaw naa hui ? ” tatah a tah he . Aaning taco , “ Rabbi , ( Cawngpahtu tahnah a cang ) zeletamaw na ung ? ” tatah aa tah .
43001039	“ A vong la , naa hmuh thlang a , ” tatah a palei he . Taico aaning cawh a ungnah lang a vaw he . Chahningtlaw zailang suimehlang papali hrawng tai khah Ama khaco a ung he .
43001040	Simon Piter a unypaw Andru cawh Johan bia a reipaw a thuipaw pahning hrong letei Zisu a zuipaw khah a cang .
43001041	Andru taco a hmetawcai letah a unypaw Simon cawh huilai ka , a hai letaco , “ Mesiah ( ma cawh Khri tahnah a cang ) cawh kaa hmuh thah , ” tatah a tah .
43001042	Taico Simon cawh Zisu khatah a va seikhui . Zisu taco ming ka , a hai letaco , “ Johan sawcapaw Simon , nama cawh Sifas ( ma cawh Piter tahnah a cang ) aa ca tah myca a , ” tatah a tah .
43001043	A ningthlamongpaw letaco Zisu cawh Galili raang lang sei pawtah a pachia . Taico Filip cawh hmuh ka , “ Va pa zui , ” tatah a tah .
43001044	Filip cawh Andru le Piter sahlo khatei khuakheh letah a ung hruipaw a cang . Ma cawh Bethsaida khua a cang .
43001045	Filip tah Nathaniel cawh hmuh ka , a hai letah , “ Moses tei phungbia letei a konglang a ciapaw , Khazing khuavang sahlo zong tei a kong aa reipaw , Nazaret Zisu , Josef a sawcapaw cawh kaa hmuh myca , ” tatah a tah .
43001046	Nathaniel taco , “ Nazaret taitah hmingchaw a piathai thlang maw ? ” a tah . Filip taco , “ A vong la , mingtua , ” tatah a tah .
43001047	Zisu tah Nathaniel cawh Ama lang a va pange lai leimeipaw khah hmuh ka , “ Mingtua o , Israel cawngsaw hmuisuipaw , Ama letah dinglynah a ung lypaw hi , ” a tah .
43001048	Nathaniel taco , “ Zekhatamaw na pa hni ? ” a tah . Zisu tah a hai letah , “ Filip tei a ca y hlai letei thuiku kung rai letah na ung thlangning takhei , ka ca hmuh , ” tatah a tah .
43001049	Nathaniel taco , “ Rabbi , nama cawh Khazing Sawcapaw , Israel Siangpahrang na cang , ” tatah a tah .
43001050	Zisu tah , “ Thuiku kung a rai letah ka ca hmuh , ka tah cawtah na zingpaw cang ka , ma navy hei a rungnaw vypaw a hlupui na hmuh tae a , ” tatah a tah .
43001051	“ Biahmuisui ka ca ching , avai ingkaw a hong a ka , Khazing a vaiming sahlo cawh Cawngsaw Sawcapaw cung letah aa cungchuh , aa kechypaw khah na hmuh tae a , ” tatah a tah vy hui .
43002001	A ningthungnah letah Galili raang , Kana khua letah nupui chuinah a ung . Zisu a no cawh ma leco ung ka ,
43002002	Zisu le a hningzuitu sahlo zong cawh ma nupui chuinah leco aa hrui hrah he .
43002003	Misurhang a chang tihtah , a no tah Zisu hai letaco , “ Misurhang a chang thah , ” tatah a ching .
43002004	Zisu tah a hai letah , “ Dopaw canu , nama tah zemaw na pa ching rua a ung ? Ka cai phah balang be hi , ” tatah a tah .
43002005	Taico a no taco cungtlahtu sahlo hai letaco , “ A ca chingpaw longmang hratah tua my lo , ” tatah a tah he .
43002006	Aa kaepang tei letaco alung beirai sangruh , Juda cawngsaw sahlo tei a sipathainah aa tahpaw cai letei aa hmang teipaw cawh ung ka , ma alung beirai sangkheh cawh tui kalan songthung hrawng a tlungpaw a cang .
43002007	Zisu tah cungtlahtu sahlo hai letaco , “ Beirai sahlo lekhei tui chi sah my lo , ” a tah he . Taico alung beirai cawh a tlang tai long tah tui aa chisah he .
43002008	Taico Zisu tah aa hai letah , “ Atoheh alung beirai letei tui cawh thai la , cung a tlahpaw sahlo hruitupaw khah va pei o , ” tatah a tah . Taico thai he ka , aa va peh .
43002009	Cungtlah hruitupaw taco misurhang tah a cang thah ciapaw tui cawh a pateh . Canghrasala zehratamaw ma hraco a cang tahpaw khah hnih be , tui a thaipaw he cungtlahtu long takhei aa hni . Taico nupui a chuipaw khah y ka , a hai letaco ,
43002010	“ Cawngsaw maikaw tah misurhang a hring khah va tle taw he ka , khuachai vytei tah dutaw tah aa ding khy taitah a hning tah a tesi aa va tle tei . Nama duitei cawh athoning tei navy tah achaw vypaw khah ato tingtai na pakhei thlang , ” tatah a tah .
43002011	Galili raang , Kana khua letei Zisu tah a tuapaw , ma ningang chuipaw heh a tuapaw letah a hmetaw caipaw a cang . A rungnawnah cawh palang lai ka , a hningzuitu sahlo taco Ama letah aa zingnah khah aa pahnia .
43002012	Ma khy taico a no le a uny sahlo le a hningzuitu sahlo khaco Kapernaum khua lang cawh cungthlah he ka , ma leco ning cuitei a cang he .
43002013	Taico Juda cawngsaw aa Khungsai Panawnah cai cawh phah daimang ka , Zisu cawh Jerusalem lang a sei .
43002014	Jerusalem letei behnah ingdung chung letei a ungpaw sahlo , sahring a zuapaw le tuu le thury sahlo a zualaipaw le cabuai letei tangka a thlaipaw sahlo khah a hmuh he .
43002015	Mataico khyhrui cawh thingrui tah tua ka , behnah ingdung chung letei a ungpaw tuu le sahring vytei cawh zeipatlaw he ka , a papia thlu he . Tangka a thlaipaw sahlo aa tangkasaw vytei khah thehly pah thlu he ka , aa cabuai sahlo vytei khah a palehly thlu he .
43002016	Thury aa zualaipaw sahlo aa hai letaco , “ Piathlah thlu tua o , zekhatamaw ka Paw a ing cawh cho donah tlang tah naa tua ngang zia ? ” a tah he .
43002017	A hningzuitu sahlo cawh , “ Na ing caw tei ka chahnai ngenah taco a pa e seh thlu myca , ” tatei aa ciapaw bia khah a thui he .
43002018	Taico Juda cawngsaw sahlo taco , “ Ma hming vytei tua rua pawtah hei naw na hnui tahnah tah zehapaw ningang chuipaw paching pakhanah maw na ma pae a ? ” tatah aa tah .
43002019	Zisu taco aa hai letah , “ Ma behnah ing heh chehthlah la , ningthung chung tah ka padaw kaw thlu cehceh a , ” a tah he .
43002020	Juda cawngsaw sahlo taco , “ Ma behnah ing heh kung songli le kung ruh sahpaw tah cang ka , ma cawh ningthung chung tah na paling khy maw ? ” aa tah .
43002021	Canghrasala a rei dunah silang cawh Ama a pungsaw kong khah a cang hri .
43002022	Thihnah taitah a tho kaw khy taitah ma hratei bia a reipaw khah a hningzuitu sahlo tah a thui kaw he . Capathai letei a ungpaw le Zisu hmokaw bia sahlo khah aa zing .
43002023	Jerusalem letei Khungsai Panawnah chung letaco , Zisu tah ningang chuipaw paching pakhanah a hlupui a tuapaw sahlo khah ming hlupui tah hmuh he ka , a ming cawh aa zing .
43002024	Canghrasala Zisu cawh aaning sahlo letaco a ngengang be , zecawtamaw tatah ming vytei khah a hmuh pahleh thlu he .
43002025	Cawngsaw kong cawngsaw tah chingpase khah Zisu cawh hia be , zecawtamaw tatah Ama tah cawngsaw chung letei a ungpaw khah a hni thlu .
43003001	Farasi hrong letah pakheh , a ming Nikodema aa tahpaw cawh ung ka , ama cawh Juda cawngsaw sahlo a uhtu khongsil macang hrong leteipaw a cang .
43003002	Zaicing tah Zisu khaco a vong ka , a hai leco , “ Rabbi , nama cawh Khazing taitei a va chuhpaw cawngpahtu na cang tahpaw kaa hni . Khazing tah a ungkhui ly caco he na tuapaw hming hapaw ningang chuipaw paching pakhanah heh ahotahmai tah tua khy bei he , ” a tah .
43003003	Zisu tah ma hrahei a palei , “ Biahmuisui ka ca ching , ahohmai aa pitha ly caco , Khazing painah raang hmuh khy bei he , ” tatah a tah .
43003004	Nikodema taco , “ Cawngsaw cawh a macang khy taitah zekhatamaw a pitha thai khaw a ? A no a chi chunglang a nae kaw tah a pi kaw thai khawh tlung be , ” tatah a tah .
43003005	Zisu tah ma hrahei a chai , “ Biahmuisui ka ca ching , ahohmai tui le Thlawpaw tah a pi ly caco , Khazing painah raang a nae bei he .
43003006	Ngaisaw taco ngaisaw a sah kaw , Thlawpaw taco thlawpaw a sah hrah .
43003007	‘ Na pitha ruapaw a cang , ’ tatei ka ca tahpaw heh na ningang kheh seh .
43003008	Thli cawh a dudú tah a hrang , a pyraw na thui . Zelang tamaw a va chua , zelang maw a sei a tahpaw na hni tlung be . Thlawpaw tah a pipaw cawh ma hraco aa cang , ” tatah a tah .
43003009	“ Ma hapaw cawh zekhatamaw a cang thai a ? ” tatah Nikodema taco a hae hri kaw .
43003010	Zisu taco , “ Israel cawngsaw sahlo cawngpahtu a cangpaw tah ma hapaw hming sahlo cawh hnih thai bei ceh maw ?
43003011	Biahmuisui ka ca ching , hnih peh ka , kaa rei , kaa hmuhpaw kong khah kaa rei lai , canghrasala kaa reipaw khah naaning tah zing tlung bei he ceh .
43003012	Aluicung hming kong ka reipaw hmai naa zing tlung be , vaicung lang kong sahlo cawh ca ching my he neh seh la , zekhatamaw naa zing khy thai a ?
43003013	Cawngsaw Sawcapaw , vaicung taitei a vongpaw cy tah ly co ahohmai tah vaicung lang aa ke bang tlung be .
43003014	Moses tei raangcaa letah daa pari a caliapaw hratah Cawngsaw Sawcapaw heh calia a cang hrá a .
43003015	Macawtaco Ama a zingpaw maikaw cawh chaizaw tah a hring he a .
43003016	Khazing tah khazaw heh a do ngeteinah cawtah a Sawcapaw hnuitlakangpaw khah a peh . Ahohmai a zingpaw maikaw cawh lyde lytah chaizaw hringnah aa hnui a .
43003017	Khazaw heh thaily cang sá pawtah Khazing tah a Sawcapaw cawh a tawpaw cang be , Ama a thongtah pachah aa cang khy nápawtah a tawpaw khah a cang hri .
43003018	Ama a zingpaw maikaw cawh thaily cangsah cang a bei he . Canghrasala a zing lypaw maikaw cawh ato lalei hei thaily a cang thah he , Khazing Sawcapaw hnuitlakangpaw ming aa zing lynah cawtah a cang .
43003019	Ma heh thaily cangnah cawh a cang . Akhaipaw cawh khazaw lehei a vong ka , canghrasala cawngsaw tah a khaipaw navy tah a muipaw aa tlechai vy , zecawtamaw tatah aa hming tuapaw sahlo khah a chahlynah cawtah a cang .
43003020	Ahohmai hmingchaw ly a tuapaw maikaw taco akhaipaw a hua he , taico akhaipaw lang zong a vong du bei he , hmingchaw ly aa tuapaw khah akhaipaw letah a langpang le tahpaw aa cinah cawtah a cang .
43003021	Canghrasala biahmuisui letei a hringpaw taco akhaipaw lang cawh a vong he . Aa tuapaw hming vytei khah Khazing thongtah aa tuapaw a cang tahpaw khah a lang pase khy nápawtah , ” tatah a tah .
43003022	Ma khy taico Zisu cawh a hningzuitu sahlo khatah Judia raang khuatei lang khah sei he ka , ma letaco zemaw cai hrawng ung ka , baptisma zong a cangsah he .
43003023	Mataico , Johan zong tah Salim khua kae Ainon aa tahpaw letaco baptisma cangsah he ka , cawngsaw hlupui tah ama khatah baptisma cang rua pawtah aa pange . Zecawtamaw tatah ma leco tui ahlunah cawtah a cang .
43003024	Ma heh Johan cawh thong letah a tlah hlai tah a cang .
43003025	Johan hning a zuipaw sahlo thaikhehpaw le Juda cawngsaw pakheh cawh a sipathainah phung le lang kong letah bia a ei he .
43003026	Johan khaco a vong he ka , a hai leco , “ Cawngpahtu , Jordan tuivaw rae lang letei nama khatah a ungpaw , a konglang na reilaipaw takhei baptisma cangsah he ka , cawngsaw hlupui tah aa pange , ” tatah aa ching .
43003027	Johan taco , ma hrahei a palei he , “ Vaicung taitah pehpaw suipaw khah cawngsaw taco a hnui khypaw a cang .
43003028	Kama cawh , ‘ Khri cang bei neh , zua a ky ruapaw tei a hmelang a seilai ruapaw tah tawpaw ka cang , ’ ka tahpaw khah naaning sahlo ceingei tah naa hni .
43003029	Myno cawh my a hnuitupaw cawtah a cang . My a hnuitupaw a vesaw a cangpaw taco ama cawh heh thlang ka , a naw thlia paria thlang . My hnuitu o cawh a thui tih letaco a thaw a chah ngetei . Ma a lawngnah cawh kama ka cawtah cang ka , atoheh a va tlung thah hi .
43003030	Ama cawh a laisui ruapaw a cang , kama cawh a zochuh ruapaw ka cang .
43003031	Cung lang taitah a va chuhpaw cawh ming vytei cung letei a ungpaw a cang , aluicung taitei a chuhpaw cawh alui cawngsaw cang ka , aluicung kong khah a rei . Avai taitei a va chuhpaw cawh ming vytei cung letei a ungpaw cawh a cang .
43003032	A hmuhpaw le a thuipaw khah a thuisah he , canghrasala a thui sahpaw he bia cawh ahotahmai nge bei he .
43003033	A bia a ngepaw taco Khazing cawh a ding hmuisui tahpaw khah a pacysah .
43003034	Khazing tawpaw a cangpaw taco Khazing bia khah a rei . Zecawtamaw tatah Khazing taco ama cawh a Thlawpaw khah ri tai ung lytah a peh .
43003035	Paw tah Sawcapaw khah a do , zezong vytei khah a kih letah a chia .
43003036	Sawcapaw a zingpaw maikaw taco chaizaw hringnah aa hnui . Sawcapaw a pawng lypaw maikaw taco hringnah hnui bei he , Khazing thingaenah khah aa cung letah a ung hri a , ” tatah a tah .
43004001	Farasi sahlo taco Zisu tah Johan navy tah hningzuitu hlu vy a hnuipaw le ming hlu vy baptisma a cangsah paw he khah aa thui .
43004002	Zisu ceingei tah baptisma cawh a cangsah bei he , a hningzuitu sahlo tah aa cangsah he .
43004003	Ma kong cawh Abuipaw tah thui ka , Judia raang cawh piasai ka , Galili raang lang khah a sei kaw .
43004004	Samaria raang cahrong tah sei pawtah cang ka ,
43004005	Samaria raang khua , Saikar aa tahpaw cawh va phah ka , ma cawh Jakob tei a sawcapaw Josef a pehpaw hminghmaw kae leteipaw khah a cang .
43004006	Ma leco Jakob tei tuikho a copaw cawh a ung . Zisu cawh khuatlongnah langpui letei a va sei lainah letaco a thaw bang ka , ma tuikho kae letaco a ty ka , a hia . Ma cawh ningching hrawng letah a cang .
43004007	Taico Samaria cawngsawno pakheh cawh ma tuikho letei tui cawh thai rua pawtah va chuh ka , Zisu tah a hai leco , “ Tui ding ruapaw pa pei khy ceh maw ? ” tatah a tah .
43004008	A hningzuitu sahlo khah khuachung lang e ruapaw cawh tah a sei thah he .
43004009	Samaria cawngsawno taco , “ Nama cawh Juda mingphing cang ceh ka , kama cawh Samaria mingphing cang neh ka , zekhatah zia tamaw tui ding ruapaw na pa hae thlang ? ” a tah . Juda mingphing sahlo cawh Samaria mingphing khatah a pahlawh bei he .
43004010	Zisu taco a hai letah , “ Khazing lahsong le nama khatei tui ding ruapaw a ca haepaw heh cawh hnih tua la , nama tah ama khatah tui ding ruapaw na hae hri ruapaw a cang ; taico ama tah hringnah tui cawh a ca pae a , ” tatah a tah .
43004011	Canuno taco , “ Ka pu , ma tuikho heh a thuh ngeteipaw tah cang ka , tuithai nápaw zehmai na hnui tlung be . Zekhatamaw hringnah tui cawh na hmuh khy thai zia a ?
43004012	Kaa mapaw Jakob navy tah na rungnaw vy maw ? Ama taco ma tuikho heh ama le a sawtei leh vytei le , aa sahring zuapaw vytei , ding ruapaw tah a ma pehpaw a cang hi , ” a tah .
43004013	Zisu tah ma hrahei a chai , “ Ma tui a dingpaw maikaw heh cawh aa tui a hrae kaw a .
43004014	Canghrasala kama tei ka pehpaw tui a dingpaw maikaw he cawh aa tui hrae khaw be . Ka pehpaw he tui cawh aa chung taitah tuihnaw hratah a laichua a , chaizaw hringnah tai a lai a , ” tatah a tah .
43004015	Canuno taco , “ Ka pu , ma tui cawh pa pei tua , ka tui a hrae khawh ly nápawtah le ma tuikho lehei tui ka va thai khawh ly nápawtah , ” a tah .
43004016	Canuno cawh , “ Va sei la , na pasae va y la , a vong kaw my lo , ” tatah a tah .
43004017	Canuno taco , “ Pasae ka hnui tlung be ” tatah a palei . Zisu tah a hai letah , “ Pasae hnui bei neh , na tahpaw heh biahmuisui a cang .
43004018	Hmuisui teico , pasae papangaw na hnui thah , atotei na ung hruipaw cawngsaw zong heh na pasae hmuisui cawh cang hlui be , na reipaw heh biadih a cang , ” tatah a tah .
43004019	Canuno taco , “ Ka pu , nama heh Khazing khuavang na cang tahpaw ka hni ,
43004020	aa ma pathlahtu sahlo tah ma tlaang lehei Khazing aa beh tei . Canghrasala naaning Juda mingphing sahlo taco Jerusalem letah Khazing cawh beh rua a cang tatah naa tah , ” a tah .
43004021	Taico Zisu tah a hai letah , “ Canuno , ka bia heh zing tua , a cai le ning a va tlung leimei , ma tlaang lehei a cang ly leh Jerusalem letah cang lytah Paw Khazing aa behnah cai khah a tlung a .
43004022	Naaning Samaria mingphing taco naa hni lypaw khah naa beh tei , pachahnah cawh Juda mingphing taitah a va chuhpaw a cangnah cawtah kaaning taco kaa behpaw khah kaa hni .
43004023	Paw cawh a beh hmuisuipaw sahlo tah Thlawpaw le biahmuisui tei aa beh nápaw cai cawh a va chuh myca , atoheh a va phah thah . Ma hapaw cawngsaw cawh Paw tah a huipaw a cang he .
43004024	Khazing cawh Thlawpaw cang ka ama a behpaw sahlo taco thlawpaw le biahmuisui tah aa beh hrahring ruapaw a cang , ” tatah a tah .
43004025	Canuno taco a hai letah , “ Mesiah ( ma cawh , ‘ Khri , ’ tahnah a cang ) a va chuh tae a tahpaw ka hni . Ama cawh a va chua tihtah hming silang vytei khah a ma chingpase tae a , ” tatah a tah .
43004026	Zisu tah a hai letaco , “ Nama kha bia a rei leimeipaw heh Ama cawh ka cang , ” tatah a tah .
43004027	A hningzuitu sahlo cawh aa va tlung kaw tihtah Zisu cawh canuno khatei bia aa reihrui leimeipaw khah hmuh he ka , aa ning a ang thlang . Canghrasala ahotahmai tah , “ Zemaw ma canuno khakhei na hiapaw a ung ? Ze kong maw naa reihrui leimei ? ” tatah hae hri bei he .
43004028	Taico canuno cawh a tuibei khah seisai ka , khuachung lang khah va sei ka , khuasaw sahlo hai letaco ,
43004029	“ A vong la , va ming tua o , ka tuasenah maikaw a pa ching thlu khypaw cawngsaw pakheh a ung , Khri a cang khy mai ! ” a tah he .
43004030	Khuachung letei cawngsaw sahlo cawh ka piathlah he ka , Zisu ungnah lang aa va pange .
43004031	Ma chung taco a hningzuitu sahlo tah , “ Cawngpahtu , sangkheh kheh e taw , ” tatah aa tah .
43004032	Canghrasala Zisu taco aa hai letah , “ A kong naa hni lypaw e ruapaw batui ka hnui , ” tatah a tah he .
43004033	Mataico a hningzuitu sahlo cawh aaning le aaning khah , “ Batui a va peipaw ung ta he maw ! ” tatah a tah he .
43004034	Zisu tah aa hai letah , “ Ka batui cawh a pa tawtu a dunah tua le a rai patlung patlia khah a cang .
43004035	‘ Thlah pali khy taico saze hre a cang a , ’ tah tei bei he ceh maw ? Ka ca ching he hi , naa meh duichy la , saze ly khah mingtua o ! Hre rua pawtah a zaw thlu myca he khi .
43004036	Saze a hrepaw tah a hrenah mai cawh a hmuh tei . Chaizaw hringnah caw pawtah aa hre myca . Ma pawsui co , saze a lingpaw le a hrepaw cawh a lawng hrui khy he a .
43004037	Ma tih taco , ‘ Pakhehpaw tah ling ka , pakhehpaw tah a hre , ’ tahpaw cawh ahmang a .
43004038	Naa ling lypaw saze hre rua pawtah ka ca taw he hi . Ming hringpaw sahlo tah raisah cawh hre he ka , aa raihrenah a thuipa cawh naaning tah naa hria , ” a tah he .
43004039	Saikar khuachung letei a ungpaw Samaria cawngsaw a hlupui tah canuno tei , “ Ka hming tua ciapaw vytei a pa ching khy thlu , ” a tahpaw rawng takhei Ama cawh aa zing .
43004040	Macawtaco , Samaria cawngsaw sahlo cawh Ama khaco a vong he ka , kaaning kha caang cong thlang tatah thly he ka , ninghning aaning khatah a caang .
43004041	Taico , a cawngpahnah bia thong khei , mehlupui tah Ama cawh aa zing .
43004042	Canuno hai letaco , “ Nama tei na reinah thongtah kaa zingpaw cang lytah kaaning ceingei tah thui peh ka , ma paw cawngsaw heh khazaw Pachahtu hmuisui a cang tahpaw kaa hninah cawtah a cang , ” tatah aa tah .
43004043	Ninghning khy tah ma khua taico piathlah ka , Galili raang lang a sei .
43004044	Zisu tah , “ Khazing khuavang cawh ama a khua le raang letaco pasung panawnah a tong be , ” tahpaw bia khah a rei .
43004045	Canghrasala Galili raang cawh a va phah tihtah Galili cawngsaw sahlo taco Zisu cawh aa cyhlang . Khungsai Panawnah ning tei Jerusalem khua letah a tuapaw vytei khah aa hmuh , zecawtamaw tatah ma lekhei a ung thlang hrah he .
43004046	Zisu cawh tui misurhang tei a cangsahnah hminghmaw , Galili raang letei Kana khua lang khah a va sei kaw . Ma leco abui pakheh a cangpaw a sawcapaw , Kapernaum khua letah a ungpaw cawh dang be .
43004047	Ma cawngsawpaw taco Zisu cawh Judia raang taitah Galili raang a va phah tahpaw khah a thui tihtah ama khaco a vaw ka , a thi daimangpaw a sawcapaw cawh dang sá pawtah a vong theh ky law tatah a va naw .
43004048	Zisu tah ma cawngsawpaw hai letah , “ Naaning sahlo taco ningang chuipaw paching pakhanah le khuarawha a chuipaw naa hmuh tah lypaw co zing by bei ceh , ” tatah a tah .
43004049	Ma abuipaw taco , “ Abuipaw , ka sawcapaw a thih hlai lehei a vong theh ky , ” tatah a tah .
43004050	Zisu taco , “ Va sei thlang , na sawcapaw cawh a hring a , ” tatah a palei . Ma cawngsaw taco Zisu tei a hai letah bia a reipaw cawh zing ka , a sei hly .
43004051	Lang letah a seilai leimeining taco , a sae sahlo tah va dai he ka , na sawcapaw a dang thah tahpaw aa thuisah .
43004052	A sawcapaw cawh zening cai hrawng taikhei maw a chah vy longmang tahpaw khah a hae tih he tah a hai leco , “ Ziachaning , zailang suimehlang pakheh hrong taikhei a thlasih taco a thlaw , ” tatah aa tah .
43004053	Mataico a paw taco , ma cawh Zisu tei , “ Na sawcapaw cawh a hring a , ” tatei a chingpaw cai a cang hrahring takhah a hni . Macawtaco ama le a ingchungkho vytei tah aa zing .
43004054	Ma heh Judia raang taitah Galili raang a va phah khy taitei Zisu tah a tuapaw a uihningnah ningang chuipaw paching pakhanah a cang .
43005001	Cai a cawngpe khy tai khei Juda cawngsaw sahlo Panawnah letah a hlo hra pawtah Zisu cawh Jerusalem lang khah a kechy .
43005002	Jerusalem khuapui letei Tuu Hawkaw aa tahpaw kae letaco , tuiching , Aramaik rei tah Bethesda aa tahpaw ung ka , dungkalung sangpangaw a hnui .
43005003	Ma letaco mehdang ly hlupui , mehco le a songbepaw , a kih le phe a ngawpaw sahlo vytei taco , tui a calawh lepaw khah aa haw thlang .
43005004	Ma tuiching cawh vaiming sahlo tah a calawhsah tei he ka , ma tui a calawh ning tei a chunglang a zythlah tawpaw he cawh zehapaw a sawnah a cangpaw hmai tah dangnah aa hmuh tei .
43005005	Ma leco cawngsaw pakheh a dang lypaw kung songthung leh kung reh a sah ciapaw a ung .
43005006	Zisu tah ma cawngsaw cawh hmuh ka , ma leco khua sypui dang lytah a ung myca tahpaw khah hnih ka , a hai letah “ Dang na du maw ? ” tatah a tah .
43005007	Mehdang ly taco , “ Abuipaw , ma tui heh a calawh cangkawleh tui chunglang a pa nong ruapaw ahohmai ung bei he . A nawng pawtah ka seining maikaw tah cawngsaw ahringpaw tah aa pa chokhai thah leimei thlang , ” tatah a palei .
43005008	Zisu taco a hai letah , “ Tho la , na iphaw a lah la , sei , ” tatah a tah .
43005009	Sung sungkheh tah ma cawngsaw cawh dang ka , a iphaw cawh law ka , a sei . Ma ning cawh Sabat ning a cang .
43005010	Juda cawngsaw sahlo taco , “ Atoning heh Sabat ning cang ka , na iphaw law khy bei ceh , a phung cang be , ” tatah aa tah .
43005011	Ama taco aa hai letah , “ A pa dangsah tupaw tah , ‘ Na iphaw law la , sei law , ’ a pa tah , ” tatah a tah he .
43005012	Aaning sahlo taco , “ Na iphaw law la , sei a ca tahpaw cawh ahomaw ? ” tatah aa hae .
43005013	Dangsah a cangpaw cawngsawpaw taco a dangsah tupaw khah hnih pase be , zecawtamaw tatah Zisu cawh ma leteipaw zawpui hrong taico a seihly .
43005014	A hning khy tah ma cawngsawpaw khah Zisu tah behnah ing letah hmuh ka , “ Na dang myca hi , atohei co suanah va tua khawh kheh , na tua vy caco a sah vy tah maw na cung letah tlung pang le , ” tatah a tah .
43005015	Cawngsawpaw cawh seihly ka , a dangsahtu khah Zisu a cang tahpaw cawh Juda cawngsaw sahlo khah a ching he .
43005016	Macawtaco Zisu tah ma hming sahlo cawh Sabat ning tah a tuanah cawtah Juda cawngsaw sahlo taco Ama cawh ruhanah aa peh .
43005017	Zisu tah aa hai letah , “ Ka Paw tah atoning tai a rai hre ka , kama zong ka hre hrápaw a cang , ” a tah he .
43005018	Ma rawng tahei Juda cawngsaw sahlo taco thaw rua pawtah khei a zawng tima he ; Sabat ning a ronah caw tahei long cang lytah Khazing khah Ama a Paw tatah a y cawtah le Khazing kha a khing pawtah a tuanah cawtah a cang .
43005019	Taico Zisu tah aa hai letah , “ Biahmuisui ka ca ching he , Sawcapaw tahei ama teitah zehmai tua khy be , Paw tei a tuapaw a hmuhpaw longlong khah a tua khy , zecawtamaw tatah Paw tei a tuapaw maikaw khah Sawcapaw zong tah a tua hrah .
43005020	Zecawtamaw tatah Paw taco Sawcapaw khah do ka , a tuapaw vytei khah a hmuhsah . Naa ningangnah rua pawtah ma sahlo navy hei a rungnaw vypaw hming sahlo a hmuh sá a .
43005021	Zecawtamaw tatah Paw tah mehthi patho he ka , hringnah a pehpaw he hratah Sawcapaw zong tah peh a dupaw khah hringnah cawh a peh hrah he .
43005022	Ma hlui co , Paw tah ahohmai biacepah bei he , canghrasala biacenah vytei khah Sawcapaw letah a peh thah ,
43005023	ma cawh Paw aa cizawpaw hratah Sawcapaw aa cizaw khy nápaw cawtah a cang . Sawcapaw a cizaw lypaw taco ama a za tawpaw Paw khah cizaw hrah be .
43005024	Biahmuisui ka ca ching he , Ka bia thui katei , a pa tawtupaw a zingpaw cawngsaw cawh chaizaw hringnah hnui ka , sua phosah cang a be . Ama cawh thihnah taitah hringnah lang khah a palang thah .
43005025	Biahmuisui ka ca ching he , mehthi tah Khazing Sawcapaw a o thui he ka , a thuipaw sahlo taco hringnah aa hmuh nápaw cai cawh va chuh leimei ka , atoheh a va phah myca .
43005026	Zecawtamaw tatah Paw cawh Ama teitah hringnah a hnuipaw hratah , a Sawcapaw khah Ama teitah hringnah hnuinah naw a peh .
43005027	Taico Ama cawh Cawngsaw Sawcapaw a cangnah cawtah biacenah nawhnuinah zong khah a peh .
43005028	Ma heh naa ningang kheh seh , zecawtamaw tatah athlai letei a ungpaw vytei tah a o thui a he ka ,
43005029	aa tho nápaw cai cawh a va chuh leimei myca . Chahnah a tuapaw sahlo cawh hringnah letah tho a he ka , chianah a tuapaw sahlo cawh thaily cang rua pawtah a tho he a .
43005030	Kama cawh ka naw tah zehmai tua khy bei neh . Ka thuipaw hratah biace neh ka , ka biacepaw cawh a ding , zecawtamaw tatah kama ka dunah zui lytah a pa tawtupaw a dunah ka zuinah cawtah a cang .
43005031	Kama ka kong kama tah ka reilai caco , ka reipaw cawh zingchui be .
43005032	Kama ka kong a reipaw pakheh ung ka , ama tei ka kong a reipaw cawh zing a chui tah khah ka hni .
43005033	Naaning tah Johan khakhei cawngsaw taw he ceh ka , ama taco biahmuisui khah a rei .
43005034	Mehnung tei ka kong aa reipaw cawh zetah sah bei neh . Canghrasala ma bia ka reipaw heh pachah naa cang khy nápawtah a cang .
43005035	Johan cawh a khai ngeteipaw me-ing cang ka , naaning taco ama a khainah cawh caikheh tei anawngnah takhei naa du .
43005036	Johan a reipaw navy tah a rungnaw vypaw khah kama cawh ka reipaw a cang . Zecawtamaw tatah atotei rai heh paling rua pawtah hei Paw tah pa pei ka , taico ma ka hre leimeipaw rai tahei kama cawh Paw tah a pa taw tahpaw khah a langsah .
43005037	Taico a pa tawtupaw Paw ceingei tah ka cangnah konglang cawh a langsah . Naaning taco a o thui bang be ca he ceh ka , a hmui zong hmuh bang bei he ceh .
43005038	A bia zong naaning letah a cingkai bei he ceh , zecawtamaw tatah a tawpaw khah naa zing lynah cawtah .
43005039	Khazing Capathai khah khiahle he ceh ka naa rei , zecawtamaw tatah ma sahlo taikhei chaizaw hringnah kaa hmuh khy a tah naa rawh cawtah a cang . Ma Capathai sahlo heh kama ka kong a langsahpaw a cang he .
43005040	Canghrasala hringnah hnui rua pawtah kama kha a vong cawh du hlui bei he ceh .
43005041	Cawngsaw tei pachaw palaw cawh du bei neh ,
43005042	canghrasala ka ca hni thlang he . Naa thinglung letah Khazing donah hnui bei he ceh tah cawh ka hni .
43005043	Kama cawh ka Paw a ming tah a vong neh ka , naaning tah pa cyhlang bei he ceh , canghrasala pakheh kheh cawh Ama a ming tah a vong tua my seh la , ama cawh naa cyhlang thlang a .
43005044	Pakheh le pakheh na reithainah pawhe ceh cawh a cyhlang he ceh ka , Khazing taitei a va chuhpaw reithainah zetah a rei lypaw naaning sahlo tahei zekhatamaw naa zing khy a ?
43005045	Canghrasala Paw hmekaw letah sua a ma phosá a tatah parawh khe o , naaning sua a ca pho sápaw he cawh na paichai pawhe ceh Moses khah a cang .
43005046	Moses naa zing caco , kama naa pa zing rua a cang , zecawtamaw tatah ama taco kama ka kong a ciapaw a cang .
43005047	Canghrasala a ciapaw naa zing lynah cawtah khei ka reipaw cawh zekhatamaw naa zing khy thai a ? ” tatah a tah .
43006001	Ma khy taico , Zisu cawh Galili rili ( ma heh Tiberia rili a cang ) ngaekang lang khah a vaw ka ,
43006002	cawngsaw rungpui takhei Ama cawh aa zui , zecawtamaw tatah a sahpaw sahlo cung letei a tuapaw ningang chuipaw paching pakhanah khah aa hmuh cawtah a cang .
43006003	Mataico Zisu cawh tlanglang ke ka , a hningzuitu sahlo khakhei a ty .
43006004	Juda cawngsaw aa Khungsai Panawnah cawh a ne myca .
43006005	Zisu cawh a hui ka , Ama lang cawngsaw rungpui a vongpaw he khah a hmuh tihtah Filip hai leco , “ Ma cawngsaw sahlo aa e rua tahei zeletamaw very kaa va caw a ? ” tatah a tah .
43006006	Ama hnehsah nápawtah ma bia heh a haepaw a cang , zecawtamaw tatah zemaw ka tua a tahpaw khah a lung letah a hni pacia thah .
43006007	Filip taco a hai letah , “ Pakheh tah sangkheh cy ting rua pawtah a zawpaw very cawh thlah reh nihlo tah a cawh khy tlung be ! ” tatah a chai .
43006008	Ahringpaw a hningzuitu , Simon Piter a unypaw Andru taco ,
43006009	“ Ma lehei hrangsang very tlangpangaw le ngadih punghning a hnuipaw nyhehpaw a ung , canghrasala ma reiropaw cawngsaw hrong lehei zetlang maw a cang a ? ” tatah a tah .
43006010	Zisu taco , “ Cawngsaw khah a tysah tua o , ” tatah a tah he . Ma hminghmaw cawh araang hrong tah cang ka , capaw puitling 5000 hrong a cangpaw he cawh a ty he .
43006011	Mataico Zisu tah very tlang sahlo cawh law ka , Khazing khatah lawngbia a hlai ka , a ty thlangpaw cawngsaw sahlo cawh aa dunah zé khei rai law a tah he . Ngaw zong cawh ma hraco a tua .
43006012	Aa rivaw pawtah aa e thlu khy taitah a hningzuitu sahlo cawh , “ Ebangpaw very sahlo pahmo la , thlaw thlang khe lo , ” a tah he .
43006013	Ma sahlo tei aa ebangpaw very tlang pangaw taitei a hluipaw sahlo cawh pakhong he ka , baihraw hluihning a chih .
43006014	Cawngsaw sahlo taco Zisu tei a tuapaw ningang chuipaw paching pakhanah khah aa hmuh tihtah , “ Ma paw heh khazaw letah a vongpaw Khazing khuavang a cang hrahring , ” tatah aa tah .
43006015	Ma sahlo tahei a vong he ka , hranghrang tah siangpahrang tah aa pa tua a tahpaw khah a hninah cawtah tlanglang khah aparuh teitah a seihly kaw .
43006016	Zailang a va phah tihtah a hningzuitu sahlo cawh Galili tuiping lang khah cung thlah he ka ,
43006017	tuilawng chunglang cawh a nae he ka , Kapernaum khua lang sei rua pawtah khei tuiping cawh aa cakah . Khua cawh mui ca ka , Zisu cawh aaning sahlo khah a hlawng balang bei he .
43006018	Thli a rupaw pui a hrang ka , tuileh cawh a cahrah ngetei .
43006019	Khangthung a cang ly leh khangpali hrawng tuilawng cawh aa zei taitah tui cung letah Zisu va sei katei , tuilawng a va pangepaw khah hmuh he ka , aa ci a tho .
43006020	Canghrasala Zisu taco aa hai letah , “ Kama ka cang hi , ci khe o , ” tatah a tah he .
43006021	Mataico tuilawng chunglang cawh a naesah he ka , ma cangkawleh cawh tuilawng cawh aa tingnahpaw ngaekang khah a va phah .
43006022	Ningthlamongpaw cawh a hningzuitu sahlo aa ungnahpaw dihdong tuiping raechai ngaekang letei a ungpaw zawpui sahlo tah ma lekhei a hningzuitu sahlo aa kepaw tuilawng sangkheh suitei ung ka , Zisu cawh a hningzuitu sahlo khakhei tuilawng chunglang a nae be , aaning teitah aa seihly tahpaw khah aa hni .
43006023	Mataico , Tiberia khuapui taitah a va chuhpaw tuilawng sahlo cawh cawngsaw rungpui tah Abuipaw tei lawngbia a hlai khy taitah very aa enah hminghmaw lekhei aa chung he .
43006024	Ma hminghmaw leco Zisu le a hningzuitu sahlo ung bei he tahpaw khah zawpuipaw tah aa hni tihtah tuilawng cawh ke he ka , Zisu hui rua pawtah khei Kapernaum khua lang cawh aa sei .
43006025	Tuiping raechai lang lekhei aa va hmuh tihtah a hai leco , “ Cawngpahtu , zening tamaw ma lang heh na va sei ? ” tatah aa hae .
43006026	Zisu taco , “ Biahmuisui ka ca ching he , Kama naa pa hui lai leimeipaw heh ningang chuipaw paching pakhanah naa hmuh cawtah cang lytah naa ri vaw ky tah very tlang sahlo khah naa e rawng tah a cang .
43006027	A lyde khypaw ding le e caw suipaw tah rai hre khe o , chaizaw hringnah khatei a peitlepaw batui , Cawngsaw Sawcapaw tei a ca pehpaw he cawtah khei naa hre hri be . Ama cawh Paw Khazing tah a nawtlahnah ca a khai ciapaw a cang ! ” tatah a chai he .
43006028	Mataico Zisu cawh , “ Khazing a dupaw rai kaa hre khy nápawtah zemaw kaa tua ruapaw a cang ? ” tatah aa hae .
43006029	Zisu taco , “ Khazing rai cawh ma heh a cang hi , Ama tei a za tawpaw zing khah a cang , ” tatah a chai he .
43006030	Macawtaco Zisu cawh , “ Hmuh a tei kaa ca zing nápawtah ze ningang chuipaw paching pakhanah maw na ma pae a ? Zemaw na tua a ?
43006031	‘ Aaning sahlo aa e ruapaw takhei very khah avai taitah a thlah he , ’ tatah ciapaw hratah kaa mapaw sahlo taco raangcaa lekhei manna very khah aa e tatah , ” tatah aa tah .
43006032	Zisu taco aa hai letah , “ Biahmuisui ka ca ching he , vaicung taitei very a thlah pahpaw he khah Moses cang be , vaicung taitah very hmuisuipaw a ca thlah pawhe cawh ka Paw a cang hri .
43006033	Zecawtamaw tatah Khazing very cawh vaicung taitah za cung katei , khazaw caw tei hringnah a peipaw cawngsawpaw heh a cang , ” tatah a tah he .
43006034	Aaning sahlo taco , “ Abuipaw , ma very cawh atohei co ma pei tei my lo , ” tatah aa tah .
43006035	Mataico Zisu tah , “ Kama heh hringnah very cawh ka cang hi . Kama khatei a vongpaw cawngsaw cawh a ngaidi by be , taico kama a pa zingpaw cawngsaw cawh zening tahmai a tui hrae by be .
43006036	Canghrasala ka rei ciapaw hratah , naa pa hmuh thlang naná teitah pa zing hlui bei he ceh .
43006037	Paw tei a pa pehpaw vytei sahlo cawh kama khatah a vong he ka , kama khatah a vongpaw maikaw cawh ahohmai daichua bei neh .
43006038	Zecawtamaw tatah kama ka dunah tua rua pawtah vaicung taitah za cung be ca neh ka , a pa tawpaw a dunah tua rua pawtah a cang hri .
43006039	Taico a pa tawpaw a dunah cawh kama a pa pehpaw vytei sahlo khah pakheh hmai hly lytah caichangnah ning letah tho sápaw he khah a cang .
43006040	Zecawtamaw tatah ka Paw a dunah cawh Sawcapaw khah hmuh katei , a zingpaw taco chaizaw hringnah hnui ka , caidongnah ning letah kama tah ka patho a , ” tahpaw heh a cang .
43006041	“ Kama heh vaicung taitei a za cungpaw very cawh ka cang , ” a tah cawtah Juda cawngsaw sahlo takhei a kong phingze hrang khah patho he ka ,
43006042	“ Ma paw heh Zisu , Josef a sawcapaw khah cang bei maw , a no le a paw kaa hni thlangpaw he khah ? Zecawtamaw , ‘ Vaicung taitah ka za cung tatah a tah lalei ? ’ ” tatah aa tah .
43006043	Zisu taco , “ Naaning le naaning teitah phingze leimei khawh khe o .
43006044	A pa tawpaw Paw tah a va chui he tah ly co kama kha a vong khypaw ahohmai ung bei he , a vongpaw cawh caichangnah ning letah ka patho a .
43006045	Khazing khuavang sahlo cabu letah , ‘ Aaning vytei cawh Khazing tah a cawngpah he a , ’ tatah ciapaw a cang . Paw bia nge katei a cawngpaw maikaw he cawh kama kha a vong tae he a .
43006046	Khazing taitei a va chuhpaw seh tah ly co Paw a hmuhpaw ung bei he , Ama suitei heh Paw a hmuhpaw cawh a cang .
43006047	Biahmuisui ka ca ching he , ahohmai a zingpaw maikaw taco chaizaw hringnah a hnui thah .
43006048	Kama heh hringnah very cawh ka cang .
43006049	Naa mapaw sahlo taco raangcaa letah manna very khah e he ka , a thi thlang he .
43006050	Canghrasala vaicung taitah a za cungpaw very ung ka , ma a epaw cawngsaw cawh thi a bei he .
43006051	Kama heh vaicung taitei a za cungpaw hringnah very cawh ka cang . Cawngsaw ahotahmai ma very heh a e caco , ama cawh chaizaw tah a hring a . Ma very cawh khazaw hring ná pawtei ka paepaw ka ngaisaw heh a cang , ” tatah a chai he .
43006052	Mataico , “ Ma cawngsaw tahei zekhatamaw kaa e ruapaw tah a ngaisaw cawh a ma peh thai a ? ” tatah Juda cawngsaw sahlo cawh lesahtei tah a eichae he .
43006053	Zisu taco aa hai letah , “ Biahmuisui ka ca ching he , Cawngsaw Sawcapaw a ngaisaw naa e ly le a thisai naa ding ly caco , hringnah hnui bei ceh .
43006054	Ka ngaisaw e katei , ka thisai a dingpaw taco chaizaw hringnah hnui a ka , caichangnah ning letah ka patho a .
43006055	Zecawtamaw tatah ka ngaisaw cawh batui hmuisui cang ka , ka thisai cawh ding hmuisui ruapaw a cang .
43006056	Ka ngaisaw e katei , ka thisai a dingpaw cawh kama letah ung ka , ama letah kama zong ka ung hrah .
43006057	A hring thlangpaw Paw tah pa taw ka , Paw thongtah ka hringpaw hratah Ka ngaisaw e katei ka thisai a dingpaw cawh kama ka thongtah ama zong a hring a .
43006058	Ma heh vaicung taitei a za cungpaw very cawh a cang . Kaa mapaw sahlo cawh manna very khah e he ka , a thi he , canghrasala ma very a epaw heh cawh chaizaw tah a hring a , ” tatah a tah .
43006059	Ma bia heh Kapernaum khua synagog letah a cawngpah ning he tah a reipaw a cang .
43006060	Ma bia cawh aa thui tihtah a hningzuitu mehlupui takhei , “ A cawngpahnah a ru ngetei . Ahomaw a cyhlang khy a ? ” tatah aa tah .
43006061	Ma kong a reipaw rawng tei a hningzuitu sahlo aa phingzepaw khah Zisu tah hnih ka , aa hai leco , “ Ma bia takhei naa lung ca cangsah bei he i ?
43006062	Cawngsaw Sawcapaw heh a ungnah tawpaw lang a ke kawpaw khah hmuh my la , zekhatamaw naa ta a !
43006063	Hringnah a peipaw cawh Thlawpaw heh a cang , ngaisawpaw cawh zehmai cang be . Naaning khatei ka reipaw bia sahlo heh thlawpaw cawh cang ka , hringnah a cang he .
43006064	Canghrasala , naaning thaikhehpaw sahlo taco zing bei he ceh , ” tatah a tah he . Zecawtamaw tatah ahomaw a zing lypaw tahpaw le ahomaw a pa luithae a tahpaw khah a thoning taitah Zisu tah a hni thah cawtah a cang .
43006065	A bia reipaw cawh pazo ka , “ Ma cawtah hei Paw tah a baw ly caco he kama kha a vong khypaw ung bei he tatah ka tahpaw khah a cang , ” tatah a tah .
43006066	Ma khy cangkaw leco , a hningzuitu mehlupui khah a paleh kaw he ka , Ama khah zui khawh bei he .
43006067	Macawtaco Zisu tah a hningzuitu pahrawhluihning sahlo khah , “ Naaning saw , seihly cawh naa du hrah maw , du hrah ly ? ” tatah a hae he .
43006068	Simon Piter tah , “ Abuipaw , aho kha maw kaa sei a ? Chaizaw hringnah bia a hnuipaw cawh nama na cang .
43006069	Nama cawh Khazing a Mehpathai na cang tahpaw hnih peh ka , kaa zing myca , ” tatah a chai .
43006070	Mataico Zisu tah , “ Naaning hluihningpaw heh kama tah ka ca thingpaw cang bei he ceh maw ? Canghrasala naaning hrong lehei pakheh cawh khachia a cang ! ” tatah a palei .
43006071	Ma cawh hluihning letei reipaipaw , a hning tah Ama a luithepaw Simon Iskariot a sawcapaw Judas Iskariot khah a tah hnangpaw a cang .
43007001	Ma khy taico Zisu cawh Galili pai chung khah a tlawng lai , Judia raang taitah a nocareipaw a cang , zecawtamaw tatah Juda cawngsaw sahlo takhei kaa thaw a tatah aa tah .
43007002	Canghrasala Juda cawngsaw sahlo Thlangda Panaw khah a ne tihtah ,
43007003	a uny sahlo takhei Zisu cawh , “ Na hningzuitu sahlo tah ningang chuipaw na tuapaw sahlo khah hmuh na he seh tatah ma taihei piathlah la , Judia raang lang na sei be .
43007004	Cawngsaw tah pa hnih he seh tah a dupaw taco aparuh teitah zehmai tua bang bei he . Ma hming sahlo na tuapaw hei khazaw cawh a hnisah ca , ” tatah aa tah .
43007005	Zecawtamaw tatah a chuahrui uny sahlo takhei hmai tah Ama cawh zing bei he .
43007006	Macawtaco Zisu tah aaning sahlo cawh , “ Ka cawtah cai rawhpaw tlung balang be ; naaning naa caw taco ze cai hmai heh a rai cang thlang .
43007007	Khazaw tahei naaning cawh a ca hua bei he , canghrasala kama cawh a pa hua , zecawtamaw tatah a tuapaw khah hmingchahly a cang tatah ka tah cawtah a cang .
43007008	Panawnah lang cawh va sei la , kama cawh va sei balang bei neh , zecawtamaw tatah ka cawtah cai tlung balang be , ” tatah a ching he .
43007009	Ma bia a rei khy taico , Galili pai chung lekhei a ung thlang .
43007010	Canghrasala a uny sahlo cawh Panawnah zo pawtah aa seithlah khy taikhei Ama zong cawh langhai tah cang lytah aparuh teitah a sei hrah .
43007011	Panawnah leco Juda cawngsaw sahlo takhei hui he ka , “ Ma cawngsawpaw khah zeletamaw a ung ? ” tatah aa hae lai he .
43007012	Zawpuipaw taco a konglang cawh a cekanawh tlungmang he . Thaikhehpaw tah , “ Mehchaw a cang , ” tatah aa tah . Ahringpaw tah , “ Cang be , cawngsaw a dungkhei laipaw a cang , ” tatah aa palei he .
43007013	Canghrasala Juda cawngsaw khah aa cinah caw he tah ahotahmai a kong khah langhai tah zehmai rei bei he .
43007014	Panawnah cawh a cing chy tluh aa pachang hrawnghrang lekhei Zisu cawh behnah ingdung chunglang khah va sei ka , a cawngpah he .
43007015	Juda cawngsaw sahlo cawh aa khuarawh haa ka , “ Ma cawngsawpaw tahei cawngnah hnui lytah zekhatamaw ma hrahei a hni thlang ? ” tatah aa tah .
43007016	Zisu taco , “ Ka cawngpahnah heh kama taiteipaw cang be . A pa taw tupaw taitei a va chuhpaw a cang .
43007017	Khazing dunah tua a pachiapaw cawngsaw taco ka cawngpahnah heh Khazing taitei a va chuhpaw maw a cang , a cang ly leh kama taiteipaw maw a cang tah cawh a hni thlang a .
43007018	Ama dunah hratah male a cawngpahpaw cawh ama ming chahnah a huipaw a cang . Canghrasala ama a taw tupaw ming chah nápaw caw tei a hrepaw cawngsaw cawh zingchuipaw cawngsaw a cang ; a chung letah hinghenah hnui be .
43007019	Phungbia khah Moses tah ca pei bei he maw ? Pakheh tahmai tah naa zui tlung be . Zecawtamaw thaw na pa pachia he ceh ? ” tatah a tah he .
43007020	Cawngsaw zawpui taco , “ Nama cawh khachia tah a pahrangpaw na cang . Ahomaw thaw a ca pachia ? ” tatah aa chai .
43007021	Zisu taco aa hai letah , “ Ningang chuipaw sangkheh ka tuapaw khah naa zongmingtei tah naa khuarawh a haa .
43007022	Moses tah cingpatainah phung a ca peh caw he tah Sabat ning tahmai nyheh khah aa cingpa naa tai he kho . A ngetei tahpaw co , ma cawh Moses taitah a chuhpaw cang lytah naa pu naa paw sahlo taitah a chuhpaw a cang kho .
43007023	Moses phungbia khah ro tlung lytah nyheh khah Sabat ning tah aa cingpa naa tai he a cang caco , zecawtamaw Sabat ning tah cawngsaw pakheh ka dangsahnah rawng letah ka cung letah naa thing a ae ?
43007024	A cungphai a langná tah biacepah khe la , a dingpaw teitah biace my lo , ” tatah a tah he .
43007025	Ma bia rawng taco Jerusalem khuapui letei a ungpaw cawngsaw thaikhehpaw sahlo tah , “ Ma paw heh thaw a pachiapaw he khah cang bei maw ?
43007026	Ma lehei a langhai tah bia rei ka , zekhatahmai aa tah tlung be . Nawhnuitu sahlo tahei Khri cawh ama heh a cang tahpaw hnih pase ta he maw ?
43007027	Canghrasala kaaning sahlo taco ma cawngsawpaw heh zelang tah a va chuhpaw maw a cang tah hnih thlang tlung peh ka , canghrasala Khri a va chua tih taco zelang tamaw a va chua a tahpaw ahotahmai aa hni tlung be , ” tatah aa tah .
43007028	Mataico , Zisu cawh behnah ingdung chung letei a cawngpahnah pawhe leco a thangpui tah y ka , “ A cang , pa hnih he ceh ka , zelang tah a va chuhpaw maw ka cang tahpaw zong naa hni . Kama ka rei tah ma lehei a vong bei neh , canghrasala a pa tawtupaw cawh ahmangpaw a cang . Naaning taco Ama cawh hnih bei he ceh ,
43007029	canghrasala kama taco Ama cawh ka hni , zecawtamaw tatah Kama cawh Ama taiteipaw cang neh ka , Ama tah a pa taw , ” tatah a tah .
43007030	Ma leco tle a pachia he , canghrasala ahotahmai a cung letah aa kih thlah bei he , zecawtamaw tatah a cai khah tlung balang be .
43007031	Cawngsaw zawpui chung letei mehlupui takhei Ama cawh aa zing . “ Khri a va chua tihtah ma cawngsawpaw navy hei ningang chuipaw paching pakhanah a hlu vy a tua hlui maw ? ” tatah aa tah .
43007032	Cawngsaw zawpui tah ma hratei a kong aa reipatlaw tlungmangpaw khah Farasi sahlo tah aa thui . Mataico , tlangbui macang sahlo le Farasi sahlo takhei Zisu cawh tle pawtah behnah ing raevai sahlo khah aa taw he .
43007033	Zisu taco , “ Naaning khatah cai cuitei ung neh ka , mataico a pa tawtupaw khatah ka sei a .
43007034	Pa hui he ceh ka , pa hmuh a bei ceh ; ka ungnahpaw lang zong va sei khy bei ceh , ” tatah a tah .
43007035	Juda cawngsaw sahlo cawh pakheh le pakheh khah , “ Ma cawngsawpaw heh kaa hmuh khy ly nápawtah zelang maw sei a pachia ? Grik cawngsaw sahlo hrong letei a kaipaza pawhe Juda cawngsaw aa ungnah lang sei ka maw , Grik cawngsaw sahlo a va cawngpah he a ?
43007036	‘ Pa hui he ceh ka pa hmuh a bei ceh , ka ungnah lang zong va sei khy bei ceh , ’ a tahpaw heh zemaw a rei du ? ” tatah aa tah tlungmang .
43007037	Panawnah a changnah le a rungnaw caipaw ning leco Zisu cawh a daw ka , a thangpui tah , “ A tui a hraepaw cawngsaw cawh Kama kha a vong seh la , va ding seh .
43007038	A pa zingpaw cawngsaw cawh Capathai tei a reipaw hratah hringnah tuihnaw a chung taitah a laichua a , ” tatah a tah .
43007039	A reidupaw cawh Ama a zingpaw sahlo tei aa cy lepaw Thlawpaw khah a cang . Ma cai tai leco Zisu cawh parungnaw a cang balang ly cawtah Thlawpaw khah peh cang balang bei he .
43007040	A bia aa thuinah cawtah khei cawngsaw thaikhehpaw sahlo tah , “ Ma cawngsaw heh kaa haw thlangpaw Khazing khuavang a cang hrahring thlang , ” tatah aa tah .
43007041	Ahringpaw takhei , “ Ama heh Khri cawh a cang , ” tatah aa tah . Ahringpaw vy taco , “ Zekhatamaw Khri cawh Galili raang taitah a chua thai a ?
43007042	Capathai tah Khri cawh David pathlah taitah le David a ungnahpaw khua , Bethlehem taitah a chua a tah bei maw ? ” tatah aa tah .
43007043	Taico Zisu rawng taco zawpui cawh a chaichy he .
43007044	Thaikhehpaw tah tle du he ka , canghrasala ahotahmai tah a cung letah aa kih thlah bei he .
43007045	A changnah leco behnah ing raevai sahlo cawh tlangbui macang sahlo le Farasi sahlo khakhei a vaw kaw he ka , “ Zecawtamaw naa va chuakhui be ? ” tatah aa hae he .
43007046	Behnah ing raevai sahlo taco , “ Ma cawngsawpaw tei a reipaw hrahei a reipaw ahohmai ung balang bei he , ” tatah aa tah he .
43007047	Farasi sahlo taco , “ Naaning zong ca dungkhei thah hrah ta he maw ? ” tatah aa tah he .
43007048	“ Hruitu sahlo le Farasi sahlo hrong letah ama a zingpaw a ung he maw ?
43007049	Aa ung tlung be . Canghrasala , ma zawpuipaw tahei co phungbia zehmai aa hni tlung be , macawtaco pui aa cung letah chiasahnah a tlung he , ” tatah aa tah .
43007050	Aa hrong letei cawngsaw pakheh Nikodema , zai tah Zisu khah a vawpaw takhei ,
43007051	“ Kaa phungbia tahei cawngsawpaw zemaw a tua tahpaw hlehlang taw lytah thaily a cangsah maw ? ” tatah a hae he .
43007052	Aaning sahlo taco , “ Nama zong Galili raang taiteipaw cang hrah ta ceh maw ? Khazing bia letah mingtua , Khazing khuavang cawh Galili raang taitah chuh a be , tahpaw cawh na hmuh thlang a , ” tatah aa palei .
43007053	Mataico aa ing cacy khei a dih he .
43008001	Canghrasala Zisu cawh Oliv tlaang lang khah a sei .
43008002	Mongdi takhei behnah ingdung chunglang khah a nae kaw ka , zawpui cawh ama khatah a vong he ka , taico a ty ka , aaning cawh a cawngpah he .
43008003	Phungbia cawngpahtu sahlo le Farasi sahlo takhei capaw kha a phei leimeinah letah aa tlepaw canu pakheh khah aa va chuakhui . A hme leco a dawsah he ka ,
43008004	Zisu hai leco , “ Cawngpahtu , ma canuno heh capaw kha a phei leimeinah letah tlepaw a cang .
43008005	Phungbia leco Moses tah , ‘ Ma hapaw canu cawh alung tah naa vaseh he a , ’ tatah bia a ma peh . Nama saw zekhatamaw na rawh ? ” tatah aa tah .
43008006	Ma biahaenah heh , Ama sua aa pu khy nápawtah ahui hratah aa thlahkhaipaw a cang . Canghrasala , Zisu taco alui lang a bung ka , a kihdong tah alui leco ca a cia .
43008007	Bia cawh aa haechai leimei tihtah a ka y ka , aa hai leco , “ Naaning hrong lehei a sua bang lypaw takhei ma canuno heh alung co va taw seh , ” tatah a tah he .
43008008	Taico a khuh ka , alui leco ca cawh a cia kaw .
43008009	Ma bia a thuipaw sahlo cawh a macang caipaw taitah a nyheh caipaw tai pakheh khy pakheh tah seihly thlu he ka , Zisu longtei khah aa patang si , canuno cawh ma leco a daw thlang hrah .
43008010	Zisu cawh a ka daw ka , canuno cawh , “ Cawngsawno , zelang maw aa ung thlu ? Ahotahmai thaily ca cangsah bei he maw ? ” tatah a hae .
43008011	Canuno taco , “ Cawngpahtu , ahotahmai tah thaily pa cangsah bei he , ” tatah a tah . Mataico Zisu tah , “ Kama zong tah sua ca phosah hrah bei neh . Va sei la , va sua khawh kheh lo , ” tatah a tah .
43008012	Zisu taco zawpui sahlo khakhei bia cawh a reikaw , “ Kama cawh khazaw khainah ka cang . A pa zuipaw cawh a muinah letah sei by be , khainah tei a pehpaw hringnah khah a hnui hri a , ” tatah a tah .
43008013	Farasi sahlo taco , “ Nama tah nama na kong lilaw na rei hi . Macawtaco na reipaw heh zehmai cang be , ” tatah aa tah .
43008014	Zisu taco , “ Kama teitah ka cangnah ka rei tahmai tah ka reipaw cawh ahmangpaw a cang , zecawtamaw tatah kama taco zelang tamaw va chuh neh ka , zelang maw ka sei a , tahpaw ka hni . Canghrasala naaning taco zelang tamaw va chuh neh ka , zelang maw ka sei a , takhah hnih bei ceh .
43008015	Naaning taco mehnung phung tah bia naa ce tei ; Kama cawh ahohmai biacepah bei neh .
43008016	Canghrasala bia ka cepah he tahmai tah ka cepahnah cawh ahmang a , zecawtamaw tatah Kama teitah cang bei neh . A pa tawtupaw Paw khatah ka daw peh .
43008017	Naaning naa phungbia letah mehnung pahning tah biaparua tei aa reipaw cawh a hmang tatah a cia hrah bei maw !
43008018	Kama cawh Kama teitah ka cangnah a reipaw ka cang ; a pa hnikhuitu ahringpaw cawh a pa tawtupaw , Paw khah a cang , ” tatah a tah he .
43008019	Mataico Zisu cawh , “ Na paw cawh zeletamaw a ung ? ” tatah aa hae . Zisu taco , “ Naaning cawh kama zong pa hnih bei ceh , ka Paw zong hnih bei ceh . Kama naa pa hni caco , ka Paw zong naa hni thlang hrá a , ” tatah a palei he .
43008020	Ma bia heh behnah ing chung tholong aa chianahpaw kae letei a cawngpah ning he tah a reipaw a cang . Ahotahmai tle hrah bei he , zecawtamaw tatah a cai a tlung balang lynah cawtah a cang .
43008021	Aa hai letah Zisu tei a rei vypaw cawh , “ Kama cawh sei neh ka , pa hui he ceh ka , naa suanah letah na thi he ceh . Ka seinahpaw lang zong a vong khy bei ceh , ” a tah he .
43008022	Macawtaco Juda cawngsaw sahlo tah , “ Ka seinahpaw lang va sei khy bei ceh a tahpaw heh , ‘ Kama le kama ka thae a , ’ a tah dunah maw a cang a ? ” tatah aa tah .
43008023	Canghrasala aa hai leco , “ Naaning sahlo cawh a rai lang taiteipaw na cang he ceh . Kama cawh cung lang taiteipaw ka cang . Naaning cawh khazaw leteipaw cang he ceh ka , Kama cawh khazaw leteipaw cang bei neh .
43008024	Naa suanah letah na thi he ceh tatah ka ca ching thah he ; Kama cawh ka reipaw ama khah ka cang ka tahpaw naa zing ly caco , naa suanah letah na thi hrahring thlang he ceh , ” tatah a tah vy .
43008025	Aaning sahlo taco , “ Ahomaw na cang ? ” tatah aa hae . Zisu taco , “ Athoning taitah pui ka ca ching thah he kha , ” tatah a palei he .
43008026	“ Naaning naa kong letah bia rei ruapaw a hlupui ka hnui . Canghrasala a pa tawtupaw cawh a paichai tlang cang ka , ama taitei ka thuipaw khah khazaw heh ka chingpaw a cang , ” tatah a tah he .
43008027	Aaning sahlo taco , a Paw kong a ma ching tahpaw khah thui thai bei he .
43008028	Macawtaco Zisu tah , “ Cawngsaw Sawcapaw naa calia tih taco ahomaw ka cang tahpaw le , kama ka rei tah zehmai ka tua lypaw le , Paw tei a pa cawngpahpaw khah ka rei takhah naa hni tae a .
43008029	A pa tawtupaw cawh Kama khatah a ung . Kama long teitah pa seisai be , zecawtamaw tatah Ama a lung a lawng nápaw khah ka tuateinah cawtah a cang , ” tatah a tah .
43008030	A reipaw bia a thuipaw mehlupui tah Ama khah aa zing .
43008031	Zisu tah Ama a zingpaw Juda cawngsaw sahlo hai letah , “ Ka cawngpahnah letah naa ung paria thlang caco , ka hningzuitu hmuisui na cang he ceh .
43008032	Mataico biahmuisui hnih a he ceh ka , ma biahmuisui taco a ca lua sá he a , ” tatah a tah he .
43008033	Aaning sahlo taco , “ Kaaning cawh Abraham pathlah cang peh ka , aho sae hmai cang bang bei peh , zecawtamaw luasah na cang he ceh , tatah na ma tah ? ” tatah aa chai .
43008034	Zisu taco , “ Biahmuisui ka ca ching he , a suapaw maikaw cawh suanah sae a cang he .
43008035	Sae cawh ingchungkho letah reipai ruapaw cang be , canghrasala Sawcapaw cawh chaizaw cawtah ingchungkho letah a ungpaw a cang .
43008036	Macawtaco Sawcapaw tah a ca luasah caco he , na lua hmuisui he ceh .
43008037	Abraham pathlah na cang he ceh tah cawh ka hni . Canghrasala Kama cawh thaw na pa pachia he ceh , zecawtamaw tatah ka bia tah naa chung letah hminghmaw hnui be .
43008038	Paw a hmekaw letei ka hmuhpaw khah ca ching he neh ka , canghrasala naa paw taitei naa thuipaw khah naa tua laky thlang , ” tatah a palei he .
43008039	Aaning sahlo taco , “ Abraham cawh a ma pathlahtu a cang , ” tatah aa chai . Zisu taco , “ Abraham pathlah naa cang caco , Abraham a tuapaw khah pui naa tuá caw !
43008040	Khazing taitei ka thuipaw biahmuisui a ca chingpaw he Kama heh thaw na pa pachia he ceh . Abraham taco ma hapaw cawh a tua bang tlung be .
43008041	Naaning sahlo cawh naa paw tei a tuapaw hming sahlo khah naa tua leimei thlang tei , ” tatah a tah he . Aaning sahlo taco , “ Kaaning cawh zisaw kaa cang tlung be . Paw ka hnuipaw cawh Khazing suipaw a cang , ” tatah aa tah .
43008042	Zisu taco aa hai letah , “ Khazing khah naa Paw a cang caco , naa pa do ruapaw a cang , zecawtamaw tatah Khazing taitah a vong neh ka , atoheh ma lehei ka ungpaw a cang . Kama ka rei tah a vong bei neh . Ama tah a pa tawpaw a cang hri .
43008043	Zecawtamaw ka biareipaw heh naa hni pase thai be ? Zecawtamaw tatah ka reipaw naa thui thaily navai tah a cang .
43008044	Naaning cawh Setan khah naa paw cang ka , naa paw a dupaw khah tua lai naa du . Ama cawh athoning taitah lenongpaw cang ka , biahmuisui khah a tle be , zecawtamaw tatah ama letah biahmuisui a ung lynah cawtah a cang . A hing tihtah ama a chuakhuipaw khah a reipaw a cang thlang , zecawtamaw tatah ama cawh mehing le hingnah paw a cang .
43008045	Biahmuisui ka rei thlang naná teitah pa zing bei he ceh hi !
43008046	Suanah a tua tatah a pa tah khypaw na ung he ceh maw ? Biahmuisui ka ca ching tei he a cang caco , zecawtamaw naa pa zing be ?
43008047	Khazing tei a cangpaw cawngsaw taco Khazing rei khah a nge . Khazing a rei naa nge lynah chang cawh Khazing tei naa cang lynah cawtah a cang hi , ” tatah a tah he .
43008048	Juda cawngsaw sahlo taco , “ Nama cawh Samaria cawngsaw cang ceh ka , na chung letah khachia a hrei kaa ca tahpaw khah ahmang thlang bei maw ? ” tatah aa chai .
43008049	Zisu taco , “ Ka chung letah khachia a hrei be , ka Paw khah cizaw neh ka , canghrasala naaning taco pa cizaw bei ceh .
43008050	Kama cawh Kama ka rungnawnah a huipaw cang bei neh ; canghrasala a pa huipahtu pakheh ung ka , Ama cawh biacetu a cang .
43008051	Biahmuisui ka ca ching he , ka bia a zuipaw cawngsaw cawh thi hrahring a be , ” tatah a tah .
43008052	Juda cawngsaw sahlo takhei , “ Na chung letah khachia a hrei hrahring thlang tahpaw atoheh a se pawtah kaa hni myca . Abraham cawh thi ka , ma hraco Khazing khuavang sahlo zong a thi hrah he , canghrasala nama taco ka bia a zuipaw cawngsaw cawh thihnah pateh hrahring a be , tatah na tah .
43008053	Nama cawh kaa mapaw Abraham navy tah na lai vy maw ? Ama cawh thi ka , ma hraco Khazing khuavang sahlo zong a thi hrah he . Aho tamaw na rei ? ” tatah aa tah .
43008054	Zisu taco , “ Kama le kama ka parungnaw caco , ka parungnawnah cawh zehmai cang be . Kaa Khazing naa tahpaw ka Paw heh a pa cuicaling tu cawh a cang .
43008055	Ama cawh naa hni ly tahmai tah Kama taco Ama cawh ka hni . Hnih bei neh ka tah caco , naaning hratah mehing ka cang hrá a , canghrasala Ama cawh hnih neh ka , a bia khah ka zui .
43008056	Naa mapaw Abraham cawh ka va chua nápaw ning hmuh ruapaw heh a ngete be ca ka , ka ning cawh hmuh ka , a lawng ngetei , ” tatah a palei he .
43008057	Juda cawngsaw sahlo taco Zisu cawh , “ Nama cawh kung songngaw hmai na tah balang tlung be , Abraham cawh na hmuh thah tah law ! ” tatah aa tah .
43008058	Zisu taco , “ Biahmuisui ka ca ching he , Abraham a pi hlai tah a ung thahpaw ka cang ! ” tatah a chai he .
43008059	Ma tih taco Ama va nápawtah alung cawh haw he ka , canghrasala Zisu cawh behnah ingdung chung taikhei piathlah ka , a nawh .
43009001	Lang letah a seipai khei a no chungpi taitei a mehcopaw cawngsaw pakheh khah a hmuh .
43009002	A hningzuitu sahlo taco Zisu cawh , “ Cawngpahtu , a no chungpi tei a mehcopaw cawngsawpaw heh ama a suanah rawng tamaw a cang , a cang ly leh a no le paw aa suanah rawng tah ? ” tatah aa hae .
43009003	Zisu taco , “ Ama a suanah rawng tah cang be , a no le paw aa suanah rawng tah zong cang be , ma hratei a cangpaw heh a hringnah letah Khazing rai a langsah nápaw cawtah a cang hri .
43009004	A pa tawtupaw a rai heh ching cai a cang chung lehei kaa hre a . Ahohmai aa hre khy ly nápaw zai cai a va chuh a .
43009005	Kama heh khazaw letah ka ungchung tahei co , khazaw khainah ka cang , ” tatah a tah .
43009006	Ma bia a rei khy taico alui letah a ci chawh ka , a ci co alui cawh nawng ka , cawngsawpaw a mehkho leco a hne pah .
43009007	“ Va sei la , Siloam tuiping letah a va si , ( Siloam a silang cawh Taw tahnah a cang ) , ” tatah a tah . Macawtaco cawngsawpaw cawh sei ka , a va si ka , khua cawh hmuh kaw ka , ing lang a dih .
43009008	A ingpaw sahlo le kih dopaw a cangpaw a hmuh teipaw cawngsaw sahlo takhei , “ Ma cawngsawpaw heh a ty hmo tei kih a do teipaw khah cang thlang bei maw ? ” tatah aa tah .
43009009	Thaikhehpaw cawngsaw sahlo taco , “ Ama khah a cang thlang , ” aa tah . Ahringpaw sahlo taco , “ Cang be , ma cawngsawpaw khah a lo bia a cang , ” tatah aa tah . Canghrasala ama teitah , “ Ma cawngsawpaw khah ka cang , ” tatah a tah .
43009010	A cang caco , “ Zekhatah zia tamaw na meh cawh khua a hmuh khy ? ” tatah aa hae .
43009011	Ma cawngsawpaw taco , “ Zisu aa tahpaw cawngsawpaw takhei alui nawng ka , ka meh letah a pa hne . Taico va sei la Siloam tuiping letah a va si tatah a pa tah . Macawtaco sei neh ka , a va si neh ka , mataico khua ka hmuh khy , ” tatah a palei he .
43009012	Aaning sahlo taco , “ Ma cawngsawpaw cawh zeletamaw a ung ? ” tatah aa hae . “ Hnih bei neh , ” tatah a tah he .
43009013	Aaning sahlo taco a meh a za copaw cawngsawpaw khah Farasi sahlo khakhei aa va chuakhui .
43009014	Zisu tah alui nawng katei , cawngsawpaw a meh khua a hmuhsah kawnah ning khah Sabat ning a cang .
43009015	Macawtaco zekhatah zia tamaw khua a hmuh khy kaw tahpaw khah Farasi sahlo zong taco aa hae . Ma cawngsawpaw taco , “ Ka meh letah catlawh pa hne ka , a si neh ka , atoheh khua ka hmuh khypaw a cang , ” tatah a palei he .
43009016	Farasi thaikhehpaw sahlo taco , “ Ma cawngsawpaw cawh Khazing taiteipaw cang be , zecawtamaw tatah Sabat ning hmai a zaa lypaw , ” tatah aa tah . Canghrasala , ahringpaw sahlo takhei , “ Mehsua taco ma hapaw ningang chuipaw paching pakhanah cawh zekhatamaw a tua khy a ? ” tatah tah he ka , macawtaco a chaichy he .
43009017	A hning taco , mehcopaw lang cawh a hui kaw he ka , “ Ama a kong rei ruapaw na hnuipaw a ung maw ? Na meh cawh ama tah khua ca hmuhsah tlung ka , ” tatah aa tah . Ma cawngsawpaw taco , “ Khazing khuavang a cang , ” tatah a palei he .
43009018	Ma cawngsawpaw cawh athoning tah a meh za co katei , ato letah khua a hmuhpaw khah Juda cawngsaw sahlo taco zing be ca he ka , macawtaco cawngsawpaw a no le a paw cawh aa va ysah he .
43009019	“ Ma cawngsawpaw heh a no chungpi tah a meh a co naa tahpaw naa sawcapaw cawh a cang maw ? Atoheh zekhatah zia tamaw khua a hmuh khy kaw thai ? ” tatah aa hae he .
43009020	A no le paw taco , “ A hmang , kaa sawcapaw a cang . A no chungpi tah a mehcopaw a cang .
43009021	Canghrasala atoheh zekhatah zia tamaw khua a hmuh khy , aho tamaw a meh cawh khua a hmuhsah tahpaw cawh hnih bei peh . Ama khah hae thlang o . A kungkhua a zawpaw a cang myca ; Ama tah ca chai thlang he seh , ” tatah aa chai he .
43009022	A no le paw tah ma bia aa reipaw heh Juda cawngsaw sahlo khah aa cinah caw he tah a cang , zecawtamaw tatah aaning sahlo takhei Zisu cawh Khri a cang tatah a tahpaw maikaw cawh synagog taitah papia a cang he a tatah bia aa thlia thah cawtah a cang .
43009023	Ma rawng tahei , “ A kungkhua a zaw capaw a cang , ama khah hae thlang o , ” tatah a no le a paw tah aa tahpaw khah a cang .
43009024	Aaning sahlo taco a meh a za copaw cawngsawpaw cawh a uihningnah aa va ysah kaw he . “ Khazing tukhah reithai , ma cawngsawpaw heh mehsua a cang tah kaa hni , ” tatah aa tah .
43009025	A meh a za copaw cawngsawpaw taco , “ Mehsua a cang le cang ly kama hnih bei neh . Kama cawh mehco cang neh ka , canghrasala atoheh cawh khua ka hmuh myca tah long heh ka hni , ” tatah a palei he .
43009026	Taico ma cawngsawpaw cawh , “ Nama khatah zehming maw a tua ? Zekhatamaw na meh cawh khua a hmuhsah ? ” tatah aa hae .
43009027	Ma cawngsawpaw taco , “ Ka ca ching thah thlang he ceh saw , naa nge du tlung be . Zecawtamaw naa pa hae hry kaw leimei ? A hningzuitu cang maw naa du hrah ? ” tatah a chai he .
43009028	Mataico aa sawsaw tah ma cawngsawpaw cawh , “ Nama khah ma cawngsawpaw a hningzuitu khah na cang kho ! Kaaning cawh Moses hningzuitu ka cang peh hi !
43009029	Khazing cawh Moses kha bia a rei tei tahpaw kaa hni , canghrasala ma cawngsawpaw kong lehei co , zelang tamaw a va chua tahpaw hmai hnih bei peh , ” tatah aa tah .
43009030	Cawngsawpaw taco , “ Ka meh cawh khua a pa hmuhsah thlang ceh samaw , zelang tamaw a va chua tah naa hni lypaw cawh khuarawha a chui caimang .
43009031	Khazing taco mehsua sahlo aa bia cawh nge be . Khazing zing ka , a dunah a tuapaw cawngsaw aa bia khah a nge tah cawh kaa hni .
43009032	A no chungpi tah a meh a copaw khua a hmuhsah he aa tahpaw ahohmai thui bang bei peh .
43009033	Ma cawngsawpaw heh Khazing taiteipaw a cang ly caco , zehming hmai tua khy a be ! ” tatah a chai he .
43009034	Aaning sahlo taco , “ Nama na pinah taitei suaná tah a chihpaw tahei maw kaaning cawh cawngpah na ma pachia hrah ! ” tatah aa palei . Taico aa tingchua .
43009035	Aa papia hly tahpaw khah Zisu tah thui ka , a tong tihtah a hai leco , “ Cawngsaw Sawcapaw heh na zing maw ? ” tatah a tah .
43009036	Ma cawngsawpaw taco , “ Cawngpahtu , ama cawh ahomaw a cang ? Ka zing khy nápawtah pa ching theh law , ” tatah a hae .
43009037	Zisu taco , “ Ama cawh na hmuh thahpaw ; atoheh nama khatei bia a rei leimeipaw cawngsawpaw heh a cang hi , ” tatah a tah .
43009038	Mataico cawngsawpaw taco , “ Abuipaw ka zing , ” tah ka , a beh .
43009039	Zisu taco , “ Mehco tah khua aa hmuh khy nápawtah le khua a hmuhpaw cawh mehco aa cang nápawtah khazaw lehei biace pawtah ka va chua , ” tatah a tah .
43009040	Ama khatei a ungpaw he Farasi thaikhehpaw sahlo tah ma bia cawh aa thui tihtah , “ Kaaning zong aa meh a co na ma tah dunah a cang maw ? ” tatah aa hae .
43009041	Zisu taco , “ Naa meh cawh co seh la , thaily na cang lypaw he ceh , canghrasala kaa meh khua a hmuh naa tah caw tahei thaily naa cang ning thlang he ceh .
43010001	Biahmuisui ka ca ching he , tuu a ki chunglang a naenah ingkaw lang tah a nae ly tei ahringpaw lang tah a kepaw cawngsaw cawh mehru le damia a cang .
43010002	A naenah ingkaw lang tei a naepaw cawh a tuurung a kingpaw cawngsaw a cang .
43010003	A kingtu cawngsaw takhei a kha cawh hong pah a ka , tuu sahlo taco a o khah aa nge a . A tuu sahlo khah aa ming tah y he ka , khungthing lang a piakhui he a .
43010004	A tuu sahlo khah a papia thlu tih he tah ama tah langhmesah pá he ka , a tuu sahlo taco aa zui a , zecawtamaw tatah a o khah aa binah cawtah a cang .
43010005	Canghrasala ming hringpaw khah cawh zui by bei he , ma cawngsaw khah cawh aa saisai hrahring a , zecawtamaw tatah a o khah aa bi lynah rawng tah , ” tatah a tah .
43010006	Zisu tah a biareinah letah ma tawchingnah bia heh a hmang tihtah aaning sahlo taco zemaw a ma ching tahpaw khah thuithai bei he .
43010007	Macawtaco Zisu tah , “ Biahmuisui ka ca ching he , Kama heh tuu a naenah ingkaw cawh ka cang .
43010008	Kama hlai tei a va chuhpaw vytei cawh mehru le damia a cang he , canghrasala tuu takhei aaning sahlo aa rei cawh nge bei he .
43010009	Kama heh a naenah ingkaw cawh ka cang . Kama lang tei a naepaw maikaw cawh pachah a cang he a . A nae a , piahly a , tah a ka , lawh zong a hmuh a .
43010010	Mehru cawh ruh du tah le thaw du tah le rorang du tah a vongpaw a cang . Kama cawh hringnah aa hnui khy nápawtah le hringnah a hlupui tah aa hnui khy nápawtah ka vong hi .
43010011	Kama heh tuukingtu chaw cawh ka cang . Tuukingtu chaw taco a tuu cawtah a hringnah a peh .
43010012	A hlofapaw tuukingtu cawh tuu a hnuitupaw cang be , macawtaco chahnia a va chuapaw khah a hmuh tihtah tuu sahlo khah hningchai si he ka , a sai . Mataico chahnia taco tuurung khah ty he ka , a papaipatlaw he .
43010013	Cawngsawpaw cawh a sai , zecawtamaw tatah ama cawh a hlofapaw hlang chongpaw cang ka , tuu sahlo kong khah a pacangpaw cang be .
43010014	Tuuking chaw cawh kama heh ka cang . Ka tuu khah hnih he neh ka , ka tuu zong tah aa pa hni hrah .
43010015	Paw tah pa hnih katei , Kama tah Paw khah ka hnipaw hratah a cang . Taico tuu sahlo caw taco ka hringnah ka peh .
43010016	Ma tuurung letei a cang lypaw tuu ahringpaw ka hnui vy he . Aaning sahlo zong khah ka va chuakhui he a . Aaning sahlo zong taco ka o nge a he ka , tuurung rungkheh le tuuking pakheh suitei a cang tae a .
43010017	Ka Paw tei a pa dopaw cawh ka hringnah ka pehnah rawng takhei a cang , ma cawh hmuh kaw taepaw khah a cang .
43010018	Ka hringnah heh ahotahmai pa chu khy bei he , canghrasala kama ka rei tah ka pehpaw a cang . Peh khynah naw hnui neh ka , lah kaw khynah naw zong ka hnui . Ma nawhnuinah heh ka Paw tai tah ka hmuhpaw a cang , ” tatah a tah he .
43010019	Ma bia rawng tahei Juda cawngsaw sahlo cawh a chaichy vy hui he .
43010020	Aaning letei mehlupui takhei , “ Khachia tah a hrei ka , a hruh myca , zecawtamaw a bia naa nge ? ” tatah aa tah .
43010021	Canghrasala ahringpaw takhei , “ Ma bia heh khachia tah a tlepaw cawngsaw bia cang be . Khachia taco mehcopaw khah khua a hmuhsah khy maw ? ” tatah aa tah .
43010022	Mataico behnah ing Pehlainah Panaw khah Jerusalem khuapui letah aa tua . Ma cawh thlasih chung tah cang ka ,
43010023	Zisu cawh behnah ingdung chung Solomon dungkalung aa tahpaw lekhei a khiakaly leimei .
43010024	Juda cawngsaw sahlo taco cadung he ka , “ Zetih tai maw lung langlo tah na ma chia a ? Khri na cang caco , a se pawtah ma ching thlang , ” tatah aa tah .
43010025	Zisu taco , “ Ca ching thah he neh ka , canghrasala pa zing bei ceh . Ka Paw ming tei ka tuapaw ningang chuipaw sahlo tahei kama rei hy lytah aa rei thlang hi ,
43010026	canghrasala zing bei he ceh , zecawtamaw tatah ka tuu naa cang lynah cawtah a cang .
43010027	Ka tuu taco ka o aa nge , aaning sahlo cawh hnih he neh ka , aa pazui .
43010028	Chaizaw hringnah pei he neh ka , lyde khaw bei he . Ahotahmai ka kih chung taitah pa chu khy bei he .
43010029	Aaning a pa peipaw ka Paw cawh zezongpui navy tah alai vy . Aaning sahlo cawh ka Paw kih chung taitah ahotahmai chu khy a bei he .
43010030	Kama le Paw cawh pungkheh kaa cang peh , ” tatah a tah .
43010031	Juda cawngsaw sahlo takhei Ama va nápawtah alung a lah kaw hui he ,
43010032	canghrasala Zisu taco aa hai letah , “ Paw taiteipaw ningang chuipaw hming rungnawpaw a hlupui khah ka ca hmuhsah thah he . Ma hrong leco zehapaw hming takhei maw alung tah va tah thaw naa pa za ? ” tatah a tah he .
43010033	Juda cawngsaw sahlo taco , “ Ma sahlo rawng takhei alung tah va kaa ca zapaw cang be , cawngsaw na cang thlang naná teitah Khazing ka cang tatei na tahpaw , Khazing na reipachia navai takhei a cang , ” tatah aa palei .
43010034	Zisu taco aaning sahlo cawh , “ Naa phungbia letah , ‘ Naaning cawh khazing sahlo ka ca tah he , ’ tatah a cia bei maw ?
43010035	Khazing tah a bia a tlungnah cawngsaw sahlo khah hmai , ‘ khazing sahlo , ’ tatah a y he . Taico Capathai cawh ro khypaw cang be tah cawh naa hni .
43010036	Paw tah a tei rua pawtah patlia ka , khazaw lehei a za tawpaw kama ka kong heh zekhatamaw a cang a ? Mataico , zecawtamaw , ‘ Khazing Sawcapaw ka cang , ’ ka tahpaw heh Khazing a reipachia tatah naa pa tah ?
43010037	Ka Paw tei a tuapaw khah ka tua ly caco , pa zing khe o .
43010038	Canghrasala ma cawh ka tua caco , naa pa zing ly tahmai tah ningang chuipaw sahlo heh zing o . Ma tih taco kama ka chung letah Paw a ungpaw le Paw a chung letah ka ungpaw khah naa hnithai a , ” tatah a chai he .
43010039	Aaning sahlo taco tle a pachia kaw hui he ka , canghrasala a lysai he .
43010040	Mataico Zisu cawh Jordan tuivaw cakah kaw ka , khuahlai tei Johan tah baptisma a cangsahnah hminghmaw lang khah a sei . Ma leco va ung ka ,
43010041	cawngsaw hlupui Ama khatah a vong he . “ Johan tahei ningang chuipaw paching pakhanah a tua bang ly naná teitah ma cawngsawpaw kong a reipaw vytei heh cawh ahmang cehceh , ” tatah aa tah .
43010042	Taico ma hminghmaw leco mehlupui tah Zisu cawh aa zing .
43011001	Lazaru aa tahpaw cawngsawpaw cawh a sah . Ama cawh Bethani khuapaw cang ka , Bethani cawh Mari le a chuahruino Martha aa khua a cang .
43011002	Mari heh Abuipaw cung letah ringthopaw bia katei , a sang tah a phe a hrupah no khah a cang . A sahpaw Lazaru heh a cawtei a cang .
43011003	Macawtaco a satei leh takhei Zisu cawh , “ Abuipaw , na dopaw cawngsawpaw khah a sah ngetei , ” tatah bia aa caw .
43011004	Ma bia cawh a thui tihtah Zisu taco , “ Ma asawnah heh thih nápaw cang be . Ma asawnah cawh Khazing rungnawnah cawtah cang ka , ma thong khei , Khazing Sawcapaw zong tah rungnawnah a hmuh a , ” tatah a tah .
43011005	Zisu taco Martha le a chuahruino le Lazaru cawh a do ngetei he .
43011006	Lazaru a sah tahpaw khah a thui naná teitah a ungnah leco ninghning a caang vy .
43011007	Mataico a hningzuitu sahlo khah , “ Judia raang lang sei kaw he peh , ” tatah a tah he .
43011008	Canghrasala aaning sahlo taco , “ Cawngpahtu , kaa hninglang tei lekhei pui Juda cawngsaw sahlo takhei alung tah va aa ca za kha , ma lang cawh sei na pachia kaw thlangpaw cawh ? ” tatah aa tah .
43011009	Zisu taco , “ Ching cai letah suimehlang hluihning ung bei maw ? Ching tah a khiapaw cawngsaw cawh a pachih a be , zecawtamaw tatah khazaw khainá khei khua a hmuh cawtah .
43011010	Zai tah a khiapaw cawngsaw cawh a pachih a , zecawtamaw tatah khainah a hnuilynah cawtah , ” tatah a palei he .
43011011	Ma bia a rei khy taitah a ching vypaw he cawh , “ Kaa vesawpaw Lazaru cawh a ihning thah , canghrasala ama pahrá pawtah ka sei a , ” tatah a chai he .
43011012	A hningzuitu sahlo taco , “ Abuipaw a ihning caco , a dang vy thlang a , ” tatah aa tah .
43011013	Lazaru a thi tahpaw khah Zisu tah a rei leimei naná teitah a hningzuitu sahlo taco ihning cakhawngpaw a rei rua tatah aa rawh .
43011014	Macawtaco Zisu taco a sepaw tah , “ Lazaru a thi thah ,
43011015	canghrasala naa zing khy nápawtah naa cawtah ma letei ka ung lypaw cawh ka thaw a chah caimang . Ama khatah va sei tua he peh , ” tatah a ching he .
43011016	Mataico Thomas ( Didama aa tahpaw ) takhei a tangpaw a hningzuitu sahlo hai le co , “ Ama kha thih hrá pawtah sei hrá he peh , ” tatah a tah he .
43011017	A va phah ning taco Lazaru cawh athlai letah aa phungnah taitah ningpali a tah thah takhah Zisu tah a hmuh .
43011018	Bethani khua cawh Jerusalem khuapui taitah khanghning tluh a hlah ka ,
43011019	aa cawtei a thih cawtah khei Mari le Martha khah a ty khui pawtah Juda cawngsaw ahlupui a va chuh he .
43011020	Zisu a va sei leimei tahpaw khah Martha tah a thui tihtah va dai pawtah piathlah ka , Mari tu cawh ing letah a ung thlang .
43011021	Martha taco Zisu hai letah , “ Abuipaw , ma lehei ung thlang lacaw , ka cawtei cawh a thih tlung be .
43011022	Canghrasala ato lehei zong na haepaw maikaw cawh Khazing tah a ca peh thlang a tah cawh ka hni , ” tatah a tah .
43011023	Zisu tah Martha hai leco , “ Na cawtei cawh a tho kaw a , ” tatah a tah .
43011024	Martha taco , “ Caichangnah letei thokawnah leco a tho kaw a tah cawh ka hni thlang , ” tatah a chai .
43011025	Zisu taco a hai letah , “ Kama heh thokawnah le hringnah cawh ka cang . A pa zingpaw cawngsaw cawh a thih tahmai tah a hring a ,
43011026	taico kama zing hmotah a hringpaw maikaw cawh thi by bei he . Ma bia cawh na zing maw ? ” tatah a tah .
43011027	“ A cang , Abuipaw , nama cawh khazaw letah a vong lepaw Khazing Sawcapaw Khri na cang tah ka zing , ” tatah a tah .
43011028	Taico Martha cawh ma bia a rei khy taico va sei kaw ka , a chuahruino Mari khah aparuh teitah a va y , “ Cawngpahtu ma lehei ung ka , a ca ding leimei kho ! ” tatah a tah .
43011029	Ma bia cawh a thui tihtah Mari cawh rairang tah tho ka , Zisu a tong rua pawtah khei a sei .
43011030	Zisu cawh khuachung lang khah a va nae thlah balang be , Martha tei a va dainah hminghmaw lekhei a ung thlang .
43011031	Mari a tykhuipaw khatah ing letah a ungpaw he Juda cawngsaw sahlo takhei he Mari rairang tah tho katei , a piathlahpaw khah hnih he ka , thlai lang caw rua pawtah a sei rua tah he ka , aa zui .
43011032	Mari taco Zisu a ungnah hminghmaw khah va phah ka , a hmuh tihtah a phehrang leco a khuh panai ka , “ Abuipaw , ma lehei ung thlang la caw , ka cawtei cawh a thi tlung be , ” tatah a tah .
43011033	Zisu cawh Mari a cawpaw le ama khatei aa ka seipaw Juda cawngsaw sahlo zong aa caw hrahpaw khah a hmuh tihtah a hnahru cai ka , a lung a ny .
43011034	“ Zeletamaw naa phung ? ” tatah a hae he . “ Abuipaw , a vong la , va ming tua , ” tatah aa palei .
43011035	Zisu cawh a cah .
43011036	Mataico Juda cawngsaw sahlo takhei , “ Zetlua tamaw a do tahpaw mingtua hmai o ! ” tatah aa tah .
43011037	Canghrasala aaning letei thaikhehpaw sahlo takhei , “ Mehcopaw a meh khua a hmuhsah khypaw cawngsaw taco ma cawngsawpaw heh thih lytah ungsah khy rua bei maw ? ” tatah aa tah .
43011038	Zisu cawh a ngechia ngetei hmo khei thlai lang khah a vaw . Ma thlai cawh lungkua , a kaw khah alung tah aa khapaw a cang .
43011039	“ Alung heh lawhly tua o , ” tatah a tah . Canghrasala a thipaw cawngsaw a sateino Martha takhei , “ Abuipaw , kaa phung ná tah ningpali cang myca ka , a hnang ngetei tha a , ” tatah a tah .
43011040	Mataico Zisu tah , “ Na zing caco , Khazing rungnawnah na hmuh a takhah ca ching thah bei neh maw ? ” tatah a tah .
43011041	Macawtaco alung cawh aa lahly . Mataico Zisu cawh avai lang a y ka , “ Ka Paw , na pa thuipah cawtah ka ca lawng .
43011042	Ka bia na pa thuipah tei takhah ka hni , canghrasala ma heh cawh ma letei a daw thlangpaw cawngsaw sahlo cawtah ka reipaw a cang , aaning sahlo tahei kama cawh nama tah na tawpaw a cang tahpaw aa zing khy nápawtah , ” tatah a tah .
43011043	Ma bia a rei khy leco , Zisu cawh a thangpui tah , “ Lazaru , ka pia ! ” tatah a y .
43011044	A thipaw cawngsaw cawh pai anaipaw tei a kih le a phe tongchai hmo le a hme pailu bakhu hmo khei a ka pia . Zisu taco aaning sahlo cawh , “ Rawh pai sahlo heh pahlu pá la , sei sá law , ” tatah a tah he .
43011045	Macawtaco Mari a ty khui rua tah va chuh he katei , Zisu a hming tuapaw a hmuhpaw Juda cawngsaw mehlupui taco , Zisu khah aa zing .
43011046	Canghrasala aaning letei thaikhehpaw sahlo cawh Farasi sahlo khakhei a vaw he ka , Zisu a hming tuapaw khah aa va ching he .
43011047	Mataico , tlangbui macang sahlo le Farasi sahlo taco biacetu Sanhedrin phu khah a pahmosah he ka , “ Zekhatamaw kaa tua a ? Ma cawngsawpaw tahei ningang chuipaw paching pakhanah a hlupui a tua leimei tlung .
43011048	Ma hrahei kaa seisah thlang tei a cang caco , ming maikaw tah ama cawh zing a he ka , mataico Rom cawngsaw va chua he ka , kaa behnah ing le kaa raang khah aa ma lah pah a , ” tatah aa tah .
43011049	Mataico aa hrong letei pakhehpaw Kaiafa aa tahpaw ma kung letei tlangbui alaicaipaw a cangpaw taco , “ Zehmai hnih bei ceh .
43011050	Raang pungpaluh a ro navy tah cawngsaw zawpui cawtah pakheh thih cawh a chah vy tahpaw heh hnih bei ceh maw ? ” tatah a tah he .
43011051	Ma bia heh ama lungthó tah a reipaw cang be , ma kung lekhei tlangbui alaicaipaw a cangpaw hrakhei Juda mingphing cawtah Zisu a thi a tah le ,
43011052	Juda mingphing caw long tah cang lytah Khazing sawtei a papaipatlawpaw sahlo khah hmingkheh tah va chuakhui tei , sangkheh tah tua ruapaw he tah a thi a tatah bia a phyhlangpaw a cang .
43011053	Macawtaco ma ning taico Zisu cawh thaw rua pawtah khei khua aa khang .
43011054	Macawtaco , Zisu cawh Juda cawngsaw sahlo hrong lekhei langhai tah a khialai khawh be . Ma taikhei piathlah ka , raangcaa kae letei a ungpaw Efraim aa tahpaw khua lang khah sei ka , ma leco a hningzuitu sahlo khatah aa va ung .
43011055	Ma cai heh Juda cawngsaw sahlo Khungsai Panawnah cai khah a cang daimang tei myca . Ming hlupui cawh aa ungnah khua cacy taikhei Jerusalem khuapui lang khah panawnah cawtah phungbia hratah a pathai a pahling rua pawtah khei a sei tlungmang myca he .
43011056	Zisu cawh huilai he ka , behnah ingdung chung letah a daw thlang he ka , pakheh le pakheh cawh , “ Zekhatamaw na rawh ? Panawnah lang heh a va chuh thly a na tah maw ? ” tatah aa hae he .
43011057	Canghrasala tlangbui macang sahlo le Farasi sahlo tah Zisu khah tle aa du cawtah a ungnah aa hnihpaw maikaw tah naa ma ching a , tatah naw aa peh he .
43012001	Khungsai Panawnah hlai ningruh lekhei Zisu cawh thihnah taitei a pathopaw Lazaru a ungnah khua Bethani khah a va phah .
43012002	Ma leco Zisu pasungpanaw nápaw cawtah zairia dung hruinah tuapah he ka , Martha cawh batui peitu cang ka , cabuai cadung tei a ty thlangpaw he hrong lekhei Lazaru cawh Zisu khaco a ty hrah .
43012003	Mataico Mari tah nard thingkungpaw taitah lahpaw , a patahpaw , a mai a ru ngeteipaw , sathy ringthopaw kia songthung tluh khah law ka , Zisu a phe leco bia ka , a sang tah a hrupah . Taico ing chung cawh ringthopaw a ring takhei a rung thlu .
43012004	Canghrasala a hningzuitu pakheh a cangpaw Judas Iskariot , a hning tah ama a luitupaw takhei ,
43012005	“ Ma ringthopaw khah zua tah a mai cawh mehsisah khah peh hri ruapaw he cang bei maw ? Ma khah kung kheh nihlo mai pui a cang caw ! ” tatah a tah .
43012006	Ma bia a reipaw heh mehsisah kong a pacang cawtah cang lytah mehru cang ka , a kaipaw tangkabawng chung taikhei a za lah leimei tei cawtah a cang .
43012007	Zisu taco , “ Ama khah hna hnawh khe o . Ka rawh phung ning cawtah ma ringthopaw cawh pacung thlang ky seh .
43012008	Mehsisah cawh naa hrong letah a ung paria thlang he , canghrasala Kama cawh ung paria bei neh , ” tatah a palei .
43012009	Ma letei Zisu a ungpaw khah Juda cawngsaw rungpui takhei hnih he ka , a vong he . Ma cawh Zisu a ung caw long takhei cang lytah thihnah taitah a pathopaw Lazaru hmuh du takhei zong a cang .
43012010	Macawtaco tlangbui macang sahlo takhei Lazaru khah thaw pai hrápaw tah khua aa khang ,
43012011	zecawtamaw tatah ama a rawng tah Juda cawngsaw ahlupui cawh Zisu khatah a vaw he ka , aa zingnah cawtah a cang .
43012012	Ningthlamongpaw cawh Khungsai Panawnah a va zopaw cawngsaw rungpui takhei Jerusalem khuapui lang Zisu a va sei a tahpaw khah aa thui .
43012013	Aaning sahlo taco atung kung a cai khah thlia he ka , va dai rua pawtah aa sei . “ Hosana ! Abuipaw ming tei a vongpaw cawh bonghnang song tah ung ky seh . Israel Siangpahrang cawh bonghnang song tah ung ky seh , ” tatah aa y lai .
43012014	Zisu tah la teitei khah hmuh ka , a cung leco a ke , Capathai letei ciapaw hratah ,
43012015	“ Zion sawcanu , na thlawzawng kheh seh . Mingtua , na Siangpahrang cawh la teitei va ke lai ka , a vong leimei . ” tah heh a cang .
43012016	Athoning taco a hningzuitu sahlo cawh ma heh thuithai bei he . Zisu parungnaw a cang khy taitah longlong , ma hming sahlo heh ama a kong aa ciapaw hratah a cung letah aa tua ky he , takhah aa hni thai .
43012017	Ama khatah a ungpaw cawngsaw rungpui takhei Zisu tah Lazaru khah athlai chung lekhei y ka , thihnah taitah a patho tahpaw bia khah aa reipachaw lai .
43012018	Zisu tah ningang chuipaw paching pakhanah a tua tahpaw cawh aa thuinah cawtah cawngsaw hlupui cawh ama a tong rua paw takhei a sei he .
43012019	Macawtaco Farasi sahlo cawh pakheh le pakheh khah , “ Mingtua hmai la , zekhatah tah khy khawh bei peh hi . Khazaw pungpaluh tah pui aa zui myca he ! ” tatah a tah he .
43012020	Khungsai Panawnah zo tei a seipaw he sahlo hrong lekhei Grik cawngsaw thaikheh a ung hrah he .
43012021	Aaning sahlo cawh Galili raang , Bethsaida khua letah a ungpaw Filip khakhei a vong he ka , “ Abuipaw , Zisu hmuh kaa du , ” tatah aa tah .
43012022	Filip taco Andru khah a va ching ; aa pahning co va sei he ka , Zisu cawh aa va ching .
43012023	Zisu tah , “ Cawngsaw Sawcapaw parungnawnah cai cawh a va chuh myca .
43012024	Biahmuisui ka ca ching he , alui letah a tlahpaw sacaang hmu cawh a thih lypaw co sangkheh teitah a cang paria thlang . Canghrasala , a thih taikhei longlong sacaang hmu a hlupui a chuasah .
43012025	A hringnah a dopaw cawngsaw taco sung a ka , ma khazaw letei a hringnah a huapaw cawngsaw taco chaizaw hringnah letah a chia a .
43012026	Ka rai a hrepaw taco pazui ka , ka ungnah letah ka raihretu cawh a ung hrá a . Ka rai a hrepaw cawngsaw cawh ka Paw tah a cuicaling a .
43012027	Atoheh cawh ka lung reithui ka , zemaw ka rei a ? ‘ Ka Paw , ma suimehlang cai taihei pa pachah tua , ’ ka tah a maw ? Cang be , ma cawpaw hrahring tahei ma suimehlang cai lehei ka vongpaw cang tlung ka .
43012028	Ka Paw , na ming a rungnawnah palang my lo ! ” tatah a tah . Mataico avai taitah , “ Ka parungnaw thah , taico ka parungnaw vy a , ” tatah o a za ring .
43012029	Ma leco ung katei , ma o a thuipaw cawngsaw rungpui taco khalung a thih tah he ka , ahringpaw sahlo takhei , “ Vaiming tah bia a ching , ” tatah aa tah .
43012030	Zisu taco , “ Ma o heh Kama ka cawtah cang be , naaning naa chahnah cawtah a cang hri .
43012031	Khazaw biacenah cai cawh atoheh a cang , ato lehei khazaw uhtu bui cawh tingchua a cang tae a .
43012032	Canghrasala alui taihei calingchy ka cang tihtah Kama hrahring tah ming vytei khah Kama kha ka kui he a , ” tatah a tah .
43012033	Zekhatamaw a thih a tahpaw hmuhsahnah takhei ma bia heh a reipaw a cang .
43012034	Cawngsaw zawpui taco , “ Phungbia leco Khri cawh chaizaw tah a hming a tatah kaa thui . Zecawtamaw , ‘ Cawngsaw Sawcapaw cawh khraws chung letah caling tah khaipai a cang a , ’ tatah na tah ? ‘ Cawngsaw Sawcapaw , ’ cawh ahomaw a cang ? ” tatah aa tah .
43012035	Mataico Zisu tah , “ Cai a cawngpe chung cy khainah naa hnui a . Khainah naa hnui chung tahei a khia o , muinah tah a ca phah hlai he tahei . A muinah letah a khiapaw cawngsaw taco zelang maw a sei tahpaw hnih be .
43012036	Khainah naa hnui chung tei lehei khainah leco naa zingnah cawh chia my lo , ma pawsui co khainah sawtei tah naa cang khy a , ” tatah a ching he . Bia a reipaw a pachang tihtah Zisu cawh piathlah ka , aaning sahlo cawh a nosai he .
43012037	Zisu tah aa hmekaw letei ma vytei ningang chuipaw paching pakhanah sahlo a tua khy taihei hmai aaning sahlo taco zing hlui bei he .
43012038	Ma heh Khazing khuavang Isaiah tei a reipaw : “ Abuipaw , aho tamaw kaa bia zing ka , aho kha tamaw Khazing tah a kih thawtlungnah cawh a langsah ? ” tahpaw a tlingnah khah a cang .
43012039	Ma rawng tahei zing khy bei he , zecawtamaw tatah Isaiah tei a rei vypaw cawh ,
43012040	“ Ama tah aa meh co sah he ka , aa lungthing a mosah he , macawtaco aa me tah hmuh khy be ca he ka , aa lung tah hnih thai bei he , ma hratei a cang ly caco , a paleh kaw he ka , ka dangsah thá he a , ” tatah a tah .
43012041	Isaiah tei ma bia a reipaw heh Zisu rungnawnah khah hmuh ka , a kong khah a reipaw a cang .
43012042	Ma naná co hruitu sahlo letei mehlupui takhei hmai Zisu cawh aa zing thlang . Canghrasala Farasi sahlo rawng takhei kaa zing tah ngang bei he , zecawtamaw tatah synagog taitah aa ma papia sua a , takhah aa phang cawtah a cang ;
43012043	zecawtamaw tatah aaning sahlo cawh Khazing taitei pachawnah navy khei cawngsaw taitei pachawnah khah aa tlechai vy cawtah a cang .
43012044	Mataico Zisu cawh , “ Kama a pa zingpaw cawngsaw cawh kama longtei a pa zing cang lytah a pa tawtupaw zong khah a zing hrah .
43012045	Kama a pa ming tihtah a pa tawtupaw zong khah a hmuh pai .
43012046	Kama cawh khazaw lehei khainah hratah a vong neh ka , a pa zingpaw maikaw cawh a muinah letah ung thlang bei he .
43012047	Ka bia thui thlang katei , a zui lypaw cawngsaw cawh Kama tah biace pá bei neh , zecawtamaw tatah khazaw bia ce pá pawtah a vongpaw cang be ca neh ka , pachah a pawtah a vawngpaw ka cang hri .
43012048	Kama pahlawh katei , ka bia a cyhlang lypaw cawngsaw caw taco biacetupaw a ung thlang . Ka reipaw bia ceingei tahei ama cawh caichangnah letah thaily a cang sá a .
43012049	Zecawtamaw tatah Kama ka tua chawngpaw tah ka reipaw cang lytah Paw , a pa tawtupaw tei zemaw reipaw , zekhatamaw reipaw tah bia a pa pehpaw tukhah ka reipaw a cang hri .
43012050	A biapeh cawh chaizaw hringnah a phahkhuitu a cang takhah Kama cawh ka hni . Macawtaco ka reipaw maikaw cawh Paw tei rei ruapaw a pa tahpaw longtei khah a cang , ” tatah o thang puitah a y .
43013001	Ma heh Khungsai Panawnah hlai tah a cang . Zisu taco khazaw piasai tei Paw khatah a sei nápaw cai khah a va chuh myca takhah a hni . Khazaw letei a ungpaw , a tei a cangpaw sahlo khah a do tunah caw he tah zetlua tamaw a do he takhah a hmuhsah he .
43013002	Zai batui aa cadung ning takhei Setan tah Simon a sawcapaw Judas Iskariot lungchung leco Zisu lui nápaw rawhnah khah a khung thah .
43013003	Zisu taco Paw tah ka hmingtuakhynah rai letah zezongpui a chia tah le kama cawh Khazing taitah a vongpaw cang neh ka , Khazing kha ka sei kaw a tahpaw khah a hni .
43013004	Taico batui cadungnah taico tho ka , a angki a cung lang teipaw khah pahlu ka , a te letah pavuapai a pangia .
43013005	Ma khy taico cawtaw letah tui cawh tlai ka , a hningzuitu sahlo cawh aa phe khah si he ka , a te letei a pangiapaw pavuapai co a hrupah he .
43013006	Simon Piter kha a vaw ka , Piter taco a hai letah , “ Abuipaw , nama pui tamaw ka phe na pa si a ? ” tatah a tah .
43013007	Zisu taco , “ Zemaw ka tua tahpaw hnih bei ceh , canghrasala , a hning tah na hni tae thlang a , ” tatah a palei .
43013008	Piter taco , “ Cang be , ka phe cawh pa si by bei ceh , ” tatah a tah . Zisu taco , “ Ka ca si ly caco , kama a pa zuitu cang khy khaw bei ceh , ” tatah a chai .
43013009	Simon Piter taco , “ Abuipaw , catei a cang caco , ka phe long cang lytah ka kih le ka lu zong pa si pai thlang , ” tatah a palei .
43013010	Zisu taco , “ A ngai a si thahpaw cawngsaw cawh a phe suipaw heh si a hia . A pungpaluh cawh a pathai thlang . Taico naaning cawh na pathai thlang he ceh , canghrasala naa zongmingtei co cang bei he ceh , ” tatah a chai .
43013011	Zecawtamaw tatah ahomaw a pa lui a takhah a hni cawtah cang ka , macawtaco naa zongmingtei co pathai bei he ceh a tahpaw khah a cang .
43013012	Aa phe a si khy tai he co a angki cawh a hrei kaw ka , a ungnah lang khah a vaw ka , “ Naa caw tei ka tuapaw khah naa hnithai maw ? ” tatah a hae he .
43013013	Naaning taco , “ ‘ Cawngpahtu , ’ le ‘ Abuipaw , ’ tatah pa y he ceh ka , a hmang ngetei , zecawtamaw tatah ma cawh ka cang hmuisui .
43013014	Ato lehei kama , naa Buipaw le cawngpahtu tahei hmai naa phe ka ca si caco he naaning zong pakheh le pakheh naa phe a sipah cy my lo .
43013015	Kama heh a pa mingpai na he ceh seh tatah naa phe ka ca sipaw he khah a cang .
43013016	Biahmuisui ka ca ching he , sae cawh a buipaw navy tah lai vy be ca ka , siapaw zong a siatu navy tah lai vy hrah be .
43013017	Atoheh cawh ma hming sahlo heh naa hni myca , ma sahlo cawh naa tua caco , bonghnang song na cang he ceh .
43013018	Naa zongmingtei khei ka ca tahpaw he cang be ; ka thingpaw sahlo cawh ka bi thlang he . Canghrasala ma heh Capathai letei , ‘ Ka very a e hrahpaw takhei a phengavang hmo a pa paleh so , ’ tahpaw tlingnah khah a cang .
43013019	Hming a va cang tihtah kama cawh ama khah ka cang tahpaw naa zing khy nápawtah ato a cang hlai tahei ka ca chingpaw he a cang .
43013020	Biahmuisui ka ca ching he , ka tawpaw cawngsaw a cyhlangpaw he cawh kama a pa cyhlangpaw cang he ka , kama a pa cyhlangpaw he cawh a pa tawtupaw a cyhlangpaw a cang he , ” tatah a tah .
43013021	Ma bia a rei khy taico , Zisu cawh a lung reithui ka , “ Biahmuisui ka ca ching he , naaning letah pakheh tah naa pa lui a , ” tatah a tah he .
43013022	A hningzuitu sahlo cawh pakheh le pakheh khah a ming he ka , “ Ahomaw a ma tahnang tu he ? ” aa tah he .
43013023	Aaning letei pakheh , Zisu tei a dopaw a hningzuitu cawh ama a kae lekhei a ty thlang .
43013024	Simon Piter takhei ma a hningzuitu cawh a mehnaw tuapah ka , “ Ahomaw na tahnang ? ” tatah hae law a tah .
43013025	Ma cawngsawpaw taco Zisu khah a va ne ka , “ Abuipaw , ma paw cawh ahomaw a cang ? ” tatah a hae .
43013026	Zisu taco , “ Ma cawngsawpaw cawh bakang letah very heh ka nong khy taitah ka pehpaw cawngsaw khah a cang a , ” tatah a chai . Mataico very cawh nong ka , Simon a sawcapaw Judas Iskariot khah a peh .
43013027	Judas tah very khah a hlang cangkaw tei leh a chunglang khah Setan cawh a nae . Zisu taco , “ Na tua ruapaw cawh tua tlamang thlang , ” tatah a tah .
43013028	Canghrasala Zisu tah ma hratei a tahpaw khah batui a dungpaw ahotahmai tah thuithai bei he .
43013029	Judas cawh tangka a kaipaw a cangnah cawtah , “ Zisu tahei Panawnah cawtah a hiapaw cawh rua pawtah a ching rua , a cang ly leh mehsisah khah hming sangkheh kheh pei bang law a tah rua , ” tatah cawngsaw thaikhehpaw tah aa rawh .
43013030	Judas cawh very khah a hlang cangkaw tei leh a piahly . Taico ma cawh zai tah a cang .
43013031	A sei khy taico Zisu tah , “ Atoheh cawh Cawngsaw Sawcapaw heh parungnaw cang myca ka , Ama leco Khazing zong parungnaw a cang myca .
43013032	Ama letah Khazing cawh parungnaw a cang caco , Khazing taco Ama ceingei letah Sawcapaw cawh parungnaw a ka , ry lytah a parungnaw palang a .
43013033	Ka sawtei sahlo , naaning khatah cai a cuitei suipaw ka ung a . Pa hui he ceh ka , Juda cawngsaw ka chingsipaw he hrakhei atoheh ka ca ching hrah he . Ka seinah lang cawh va sei khy bei ceh .
43013034	Biapeh thapaw ka ca peh he : Pakheh le pakheh a do cy my lo . Ka ca dopaw he hrakhei pakheh le pakheh a do cy my lo .
43013035	Pakheh le pakheh na do cy caco he ceh ma leco ming vytei tah ka hningzuitu naa cangpaw khah aa ca hni he a , ” tatah a tah he .
43013036	Simon Piter taco Zisu cawh , “ Abuipaw , zelang maw na sei a ? ” tatah a hae . Zisu taco , “ Ka seinahpaw lang cawh ato lehei co pazui khy bei ceh , canghrasala , a hning tah na pazui tae a , ” tatah a palei .
43013037	Piter taco , “ Abuipaw , zecawtamaw ato lehei ka ca zui khy be ? Na caw taco ka hringnah ka pae hi , ” tatah a tah .
43013038	Mataico Zisu tah , “ Ka cawtah na hringnah na peh hmuisui maw ? Biahmuisui ka ca ching , aa a khawng hlai tah uithung tai na pa paphahsai a !
43014001	Naa lung rei a thuisah khe lo . Khazing zing la , kama zong pa zing hrah my lo .
43014002	Ka Paw a ing letah ungnah a khang hlupui a ung . Ma cawh cang lytah ung my seh la , ka ca ching tha he a . Naa cawtah ungnah hminghmaw tingtua rua pawtah ma lang cawh ka sei a .
43014003	Taico va sei neh ka , naa cawtah hminghmaw ka va tingtua a , ka ungnah letah naaning zong naa ung khy hrah nápawtah naaning lá pawtah ka vong kaw a .
43014004	Ka sei nápaw langpui cawh naa hni thlang kho , ” tatah a tah he .
43014005	Thomas taco a hai letah , “ Abuipaw , zelang maw na sei a tah hmai kaa hni lypaw tah zekhatamaw langpui cawh kaa hni thai a ? ” tatah a tah .
43014006	Zisu taco , “ Kama heh langpui le biahmuisui le hringnah cawh ka cang hi . Kama lang tah aa va sei lypaw co ahohmai Paw kung tlung khy a bei he .
43014007	Naa pa hni hmuisui caco ka Paw naa hni hra a . Atoning taihei Ama cawh hnih he ceh ka , naa hmuh thah myca , ” tatah a chai .
43014008	Filip taco , “ Abuipaw , Paw cawh ma hmuhsah la , ma cawh kaa cawtah a zaw thlang a , ” tatah a tah .
43014009	Zisu taco , “ Filip , ma vytei naaning khatah ka ung khy tai lehei hmai pa hnih ting bei ceh maw ? Kama a pa hmuhpaw taco Paw khah a hmuh myca , zecawtamaw , ‘ Paw cawh ma hmuhsah tua , ’ na tah thlang ?
43014010	Kama cawh Paw letah ung neh ka , Paw cawh Kama letah a ung tahpaw heh zing bei ceh maw ? Naaning khatei bia ka reipaw heh Kama taiteipaw a cang tlung be . Paw , Kama letei a ungpaw tah ma rai heh a hre .
43014011	Kama cawh Paw chung letah ung neh ka , Paw cawh ka chung letah a ungpaw khah zing thlang . Ma cawh na zing khy ly tahmai ningang chuipaw ka tuapaw rawng chang tahei zing thlang .
43014012	Biahmuisui ka ca ching he , Kama letah zingnah a hnuipaw taco ka tuapaw khah aa tua hrah a . Zecawtamaw tatah Paw kha ka sei a navai tahei , ma sahlo navy tei a rungnaw vypaw hming sahlo hmai khah aa tua a .
43014013	Taico , ka ming tei naa haepaw maikaw khah ka tua a . Ma cawh Paw rungnawnah khah Sawcapaw letah a lang nápawtah a cang .
43014014	Ka ming tah zezongpui hae la , ka tua a .
43014015	Naa pa do caco , ka biapeh heh naa nge a .
43014016	Taico Paw khah hae a neh ka , Ama taco naaning khatah chaizaw ung a pawtah ahringpaw Singchingtu , biahmuisui a kaitu Thlawpaw khah a ca pae he a .
43014017	Khazaw tahei Ama cawh cyhlang khy be , zecawtamaw tatah Ama cawh hmuh be ca ka , hnih hrah be . Canghrasala naaning taco naa hni , zecawtamaw tatah Ama cawh naaning khatah ung ka , naa chung letah a ungparianah cawtah a cang .
43014018	Haraw kingry hratah ca seisai bei neh , naaning kha ka vong kaw a .
43014019	A cawngpe khy leco khazaw tahei pa hmuh khaw be , canghrasala naning taco naa pa hmuh a . Zecawtamaw tatah ka hringnah cawtah hei na hring hrá he ceh .
43014020	Ma ning leco kama cawh ka Paw chung letah ka ungpaw le naaning cawh Kama letah naa ungpaw le Kama cawh naaning letah ka ungpaw khah naa hnithai a .
43014021	Ka biapeh thui katei a ngepaw maikaw cawh a pa dopaw cawngsaw a cang he . Kama a pa dopaw cawngsaw cawh ka Paw tah do he ka , Kama zong tah do he neh ka , ama leco Kama ceingei ka hmuh sá he a , ” tatah a chai .
43014022	Mataico Judas ( Judas Iskariot khah cang be ) takhei , “ Abuipaw , zecawtamaw kaaning a hmuh sápaw taco a pachia ceh ka , khazaw a hmuh sápaw taco na pachia be ? ” tatah a tah .
43014023	Zisu taco , “ Kama a pa dopaw taco ka cawngpahnah khah a nge a . Ama cawh ka Paw tah do ka , ama khaco , a vong peh ka , ama khatah ka cinglai a peh .
43014024	Kama a pa do lypaw cawngsaw taco ka cawngpahnah khah nge be . Ma naa thuipaw bia sahlo heh kama ka bia cang bei he . Kama a pa tawtupaw Paw a bia a cang .
43014025	Naaning kha ka ungchung tahei ma vytei heh ka ca ching thah he .
43014026	Canghrasala , Singchingtu a cangpaw Thlawpaw Pathai , Paw tei ka ming tah a za taw lepaw takhei zezongpui ca ching a he ka , ka rei ciapaw bia vytei khah a ca hnisah hry he a .
43014027	Thlawlungnah ka ca chiapah si he , Kama ka thlawlungnah khah ka ca peh he . Khazaw tei a ca pehpaw he hratah ca pei bei neh . Naa lung rei a thuisah khe la , ci khe lo .
43014028	‘ Sei neh ka , naaning kha ka vong kaw a , ’ ka tahpaw naa thui thlang kho . Naa pa do caco , Paw kha ka sei a ka tahpaw heh naa thaw a cha a , zecawtamaw tatah , Paw cawh Kama navy tah a rungnaw vy .
43014029	Hming a va cang tihtah naa zing khy nápawtah ato a cang hlai lehei ka ca ching pacia thlu thah he hi .
43014030	Naaning khatah bia sypui rei hmai khaw bei nei , zecawtamaw tatah khazaw uhtu bui a vong leimei myca . Ama cawh ka cung letah hmingtuakhynah hnui be .
43014031	Canghrasala Paw ka dopaw le ka Paw tei bia a pehpaw khah achaw teitah ka tua tahpaw cawh khazaw tahei a hni hrahring a . A vong la , sei he peh , ” tatah a tah he .
43015001	“ Kama heh misurzung hmuisui cawh cang neh ka , ka Paw cawh buichung hnuitu a cang .
43015002	Ama taco kama letei a cai a thui a thui lypaw maikaw cawh chawhly a ka , a cai a thuipaw maikaw khah thui vy lo leimei seh tatah pathai pahling teitah a tua a .
43015003	Naaning cawh ka ca ching thahpaw he bia khei pathaipahlingsah ciapaw na cang he ceh .
43015004	Kama lehei ung la , naaning letah ka ung hrá a . Zehapaw a cai hmai ama tei co thui khy be , a zung letah a pazo ceingeipaw a cang . Ka chung letah naa ung ly caco thui khy bei ceh .
43015005	Kama heh a zung cawh ka cang , naaning cawh a cai na cang he ceh . Ahohmai kama letah ung ka , ama letah ka ung hrah caco , thui hlupui a thui a . Kama kha na pazo ly caco he ceh zehmai tua khy a bei ceh .
43015006	Kama letei a ung lypaw cawh vathlang he katei , a uipaw cai hratah a cang a . Ma hapaw a cai cawh pakhong he ka , me lang bo he ka , a kang thlu tei .
43015007	Kama letah naa ung le naaning letah ka bia a ung caco , naa dupaw maikaw khah hae la , peh na cang he ceh .
43015008	Thui a hlupui naa thui caco , ma cawh ka Paw rungnawnah cang ka , ka hningzuitu na cang he ceh tah na langsahnah pawhe ceh a cang .
43015009	Paw tah a pa dopaw hratah ka ca do hrah he . Ka donah chung lehei ung paria thlang my lo .
43015010	Paw a biapeh nge neh ka , a donah letah ka ung paria thlangpaw hratah ka biapeh naa nge caco , ka donah letah na ung paria a he ceh .
43015011	Ma bia ka ca chingpaw he heh naa chung letah ka lawngnah a ung tei , na lawngnah pawhe ceh a chihlui khy nápaw cawtah a cang .
43015012	Ka biapeh cawh , ‘ Ka ca dopaw he hratah pakheh le pakheh a do cy my lo , ’ tahpaw heh a cang .
43015013	Huivesaw cawtah hringnah pehnah tai donah navy tah alai vypaw donah ung be .
43015014	Bia ka ca pehpaw he khah naa tua caco , ka vesaw na cang he ceh .
43015015	Sae tatah ca tah khawh bei neh , zecawtamaw tatah sae taco a buipaw a tuapaw khah hnih be . Huivesaw tatah ka ca tah hri myca he , zecawtamaw tatah ka Paw taitei ka thuipaw vytei khah ka ca hnisah thlu thah he .
43015016	Naaning tah pa thing bei ceh , va sei tah a thui thui pawtah le a paruipaw thui thui rua pawtah kama tah ka ca thing he . Mataico ka ming tei naa haepaw maikaw khah Paw tah a ca pae he a .
43015017	Ka biapeh cawh , ‘ Pakheh le pakheh a do cy my lo , ’ tahpaw heh a cang .
43015018	Khazaw tah a ca hua caco he kama a pa hua taw thah tahpaw khah naa thinglung letah chia thlang my lo .
43015019	Khazaw a tei naa cang caco , a tei hratah a ca do he a . Canghrasala naaning cawh khazaw a tei cang bei ceh , kama tah khazaw taihei ka ca thing thah myca he . Ma rawng tahei khazaw tah a ca hua he hi .
43015020	Ka ca chingpaw he bia , ‘ Sae cawh a buipaw navy tah lai vy be , ’ tahpaw khah a thui paria thlang my lo . Aa pa hreh caco , naaning zong aa ca hreh hrá he a . Ka cawngpahnah aa nge caco , naaning zong aa ca nge hrá he a .
43015021	Ka ming navai tah aa ca pasi aa ca pasa he a , zecawtamaw tatah aaning sahlo cawh a pa tawtupaw khah hnih bei he .
43015022	A vong lytah le bia ching lytah ung my he neh seh la , suanah cawh hnui a bei he . Ma duitei cawh atoheh cawh aa suanah khah a paphah khy bei he .
43015023	Kama a pa huapaw taco ka Paw zong khah a hua hrah .
43015024	Ahotahmai tah aa za tua bang lypaw khah aa hrong letah za tua lytah ung my neh seh la , suanah cawh hnui a bei he . Canghrasala ato lehei ma ningang chuipaw sahlo khah hmuh thlang he ka , ka Paw kha , Kama kha , kaa pahning tah aa ma hua he .
43015025	Canghrasala , ma heh aa phungbia letei ciapaw , ‘ A silang ly pui tah aa pa hua thlang he , ’ tahpaw a tlingnah khah a cang .
43015026	Paw taitah a chuhpaw biahmuisui a kaitu Thlawpaw , ka Paw tei a va taw lepaw Singchingtu a va chua tih taco , kama ka kong khah a ca ching he a .
43015027	Naaning zong tah naa ching lai hra he a , zecawtamaw tatah athoning taitah Kama kha a ungpaw naa cang cawtah .
43016001	Langpui naa pave ly nápawtah ma vytei heh ka ca chingpaw he a cang .
43016002	Aaning sahlo taco synagog alailang aa ca papia he a . Naaning a ca theh pawhe sahlo tah Khazing rai kaa hrepaw a cang tatah aa rawh nápaw he cai a va chuh leimei myca .
43016003	Aaning sahlo taco ma hapaw hming cawh aa tua a , zecawtamaw tatah Paw zong Kama zong ma hnih bei he .
43016004	A cai a va chua tihtah a za ma ching thah tatah naa tah rua pawtah ma heh ka ca chingpaw he a cang . Athoning takhei co za ca ching bei neh , zecawtamaw tatah naaning kha ka ung thlang cawtah a cang .
43016005	Atoheh cawh a pa tawtupaw kha ka sei myca a . Canghrasala , ‘ Zelang maw na sei a ? ’ tatah aho tahmai tah pa hae tua hrah bei ceh ,
43016006	zecawtamaw tatah ma hming sahlo heh ka ca chingnah caw he tahei naa nge a ca chia he .
43016007	Canghrasala biahmuisui ka ca ching he , Ka seipaw heh naa cawtah chah nápaw a cang . Sei lytah ung my neh seh la , Singchingtu cawh naaning kha a vong a be . Canghrasala ka sei caco , Ama cawh naaning kha ka va taw a .
43016008	A va chua tihtah khazaw cawngsaw sahlo khah suanah kong le dingnah kong le biacenah kong letah biahmuisui khah a hnisah he a .
43016009	Suanah kong letah thaily a cang he a , zecawtamaw tatah kama aa pa zinglynah cawtah ,
43016010	dingnah kong letah thaily a cang he a , zecawtamaw tatah Paw khatah sei a neh ka pa hmuh khy khaw a bei ceh .
43016011	Taico biacenah kong letah thaily a cang he a , zecawtamaw tatah khazaw uhtu bui cawh thaily cangsah a cang thah cawtah .
43016012	Naaning kha rei ruapaw a hlupui ka hnui thlang naná teitah ato lehei co a cingkai khy bei ceh .
43016013	Canghrasala biahmuisui a kaitu Thlawpaw a va chua tih taco biahmuisui chunglang khah a ca nae khui he a . Ama a lungchuá tah rei a be , a thuipaw khah rei ka , a va chuh lepaw kong khah a ca ching he a .
43016014	Kama ka tei a cangpaw khah law ka , a ca hnisahnahpaw he takhei Kama rungnawnah khah a va chuakhui a .
43016015	Paw tei a hnuipaw vytei cawh ka tei a cang . Thlawpaw taco ka tei a cangpaw tai khei law a ka , naaning khah a ca hnisá he , tatah ka za ca tahpaw he khah ma cawtah hei a cang .
43016016	Cai acawngpe cawh pa hmuh khaw bei he ceh , mataico cai cawngpe letah naa pa hmuh kaw a . ” tatah a tah .
43016017	A hningzuitu thaikhehpaw sahlo cawh pakheh le pakheh khah , “ ‘ Cai acawngpe cawh pa hmuh khaw bei he ceh , mataico cai cawngpe letah naa pa hmuh kaw a , ’ a tahpaw le , ‘ Zecawtamaw tatah Paw kha ka sei a cawtah , ’ a tahpaw heh zemaw a rei dupaw a cang ? ” tatah aa tah .
43016018	“ Cai acawngpe letah a tahpaw heh zemaw a rei du ? A reipaw heh kaa thuithai tlung be , ” tatah aa tah leimei .
43016019	Zisu tah ma kong heh hae aa pa du takhah a hni . Macawtaco aa hai letah , “ Cai acawngpe cawh pa hmuh khaw bei he ceh , mataico cai cawngpe letah naa pa hmuh kaw a ka tahpaw ka reidupaw khah maw pakheh le pakheh na hae leimei he ceh ?
43016020	Biahmuisui ka ca ching he , khazaw a lawng chung tahei co , naaning cawh caw le sang tah naa ung he ceh , naa lungsi a sá a . Canghrasala naa lungsisawnah cawh lunglawngnah tah a cang tae a .
43016021	Ny a chaipaw canu cawh taithuinah a ing , zecawtamaw tatah ny a chai cai a phah cawtah . Canghrasala ny a chua khy taico a sawtei khazaw letei a za pipaw lunglawngnah thong khei , a taithuinah khah a monghly thlu .
43016022	Ma hraco na cang hrá he ceh : Atoheh cawh naa lungsisawnah cai a cang , canghrasala ca hmuh kaw he neh ka , na lawng he ceh , taico na lawngnah pawhe ceh cawh ahotahmai ca chu khy a bei he .
43016023	Ma ning leco zehmai pa hae khawh bei ceh . Biahmuisui ka ca ching he , ka Paw tah ka ming tah naa haepaw maikaw khah a ca pae he a .
43016024	Ato tingtai lehei co ka ming tah zehmai hae bang bei he ceh . Hae la , hmuh a he ceh ka , na lawngnah pawhe ceh cawh a tling a .
43016025	Tawchingnah bia tah ka za rei tei naná teitah ma hapaw bia cawh ka hmang khawh ly nápaw cai khah a va chuh myca a , ma tih taco ka Paw kong cawh a se pawtah ka ca ching he a .
43016026	Ma ning leco ka ming tah naa hae a . Paw khah naa vypaw tah ka hae a ka tahnah cang be .
43016027	Paw Khazing hrahring tahei a ca do he , zecawtamaw tatah pa do he ceh ka , Khazing taitah ka vongpaw khah naa zing cawtah a cang .
43016028	Kama cawh Paw taitah khazaw lehei a vongpaw ka cang . Atoheh cawh khazaw heh piasai neh ka , Paw kha ka sei kaw myca a , ” tatah a tah he .
43016029	Mataico a hningzuitu sahlo takhei Zisu hai letah , “ Atoheh cawh tawchingnah hmang lytah a sepaw tah na rei myca hi .
43016030	Nama tah zezongpui khah hnih ceh ka , haecakhia leimei a hy khawh bei ceh tah cawh atoheh kaa hni myca , ma tahei Khazing taitah na vong tahpaw khah a ma zingsah , ” tatah aa tah .
43016031	“ Atoheh cawh naa zing myca ! ” tatah Zisu tah a chai he .
43016032	“ Canghrasala naa ing lang cacy papaipatlaw naa cang nápaw cai va chuh a ka , a va phah myca . Kama longtei tah naa pa hua si a . Canghrasala kama longtei cang bei neh , zecawtamaw tatah ka Paw cawh kama kha a ung cawtah a cang .
43016033	Kama letah thlawlungnah naa hnui khy nápawtah ma hming sahlo heh ka ca chingpaw he a cang . Ma khazaw lehei co , lung reithuinah naa hnui thlang a . Canghrasala , naa lung pacy my seh lo ! Khazaw heh ka te thah hi , ” tatah a tah he .
43017001	Zisu cawh ma bia a rei khy taico , avai lang a y ka , “ Ka Paw , a cai a tling myca . Na Sawcapaw tahei ka ca parungnaw khy nápawtah na Sawcapaw heh parungnaw tua .
43017002	Zecawtamaw tatah kama na pa pehpaw sahlo he khah chaizaw hringnah ka peh khy nápaw he tah ming vytei cung letah nawhnuinah khah na pa peh myca .
43017003	Ma heh chaizaw hringnah cawh a cang , Khazing hmuisui pakheh , nama hni le nama tei na za tawpaw Zisu Khri hni heh a cang .
43017004	Ka tua ruapaw tei na pa pehpaw rai ka palingnah thong khei , aluicung letah na rungnawnah cawh ka langsah myca .
43017005	Taico ka Paw , khazaw pi hlai tei nama khatah ka za hnuipaw rungnawnah khakhei na hmekaw letah atoheh pa parungnaw tua .
43017006	Khazaw taihei y he ceh katei , Kama na pa pehpaw sahlo he khakhei Nama cawh kaa ca palang thah . Aaning sahlo cawh na tei a cang he . Kama khah pa pei he ceh ka , na rei khah aa ca nge .
43017007	Kama na pa pehpaw hming maikaw heh Nama taiteipaw a cang he takhah atoheh cawh aa hni myca .
43017008	Zecawtamaw tatah na pa pehpaw bia khah pei hrah he neh ka aa cyhlang . Nama taitah ka vong tahpaw khah a cang hrahring tah hnih he ka , na pa taw tahpaw khah aa zing .
43017009	Aaning aa cawtah hei thlaw ka chang . Khazaw cawtah chang bei neh , na pa pehpaw sahlo aa caw tutah ka changpaw a cang , zecawtamaw tatah aaning cawh na tei a cang he .
43017010	Ka hnuipaw vytei heh na tei cang he ka , na hnuipaw vytei khah ka tei a cang he . Taico aaning sahlo thong hei , rungnawnah cawh ka hmuh myca .
43017011	Khazaw lehei khua sy ung khaw bei neh , canghrasala aaning sahlo cawh aa ung thlang he a . Kama cawh Nama kha ka vong a . A pathaipaw Paw , Nama le Kama pungkheh kaa cangpaw hratah pungkheh aa cang khy hrah nápawtah na ming , na pa pehpaw ming , hmingtuakhyná khei aaning sahlo heh rungvai my lo .
43017012	Aaning kha ka ung chung tahei co na pa pehpaw ming khei rungvai he neh ka , a bing teitah ka chia he . Capathai a tling nápawtah a rorang ruapaw sawtei a cangpaw khah tah ly co ahohmai a lydepaw ung bei he .
43017013	Atoheh cawh Nama kha ka vong myca a , canghrasala khazaw letah ka ung chung tei ma hming sahlo ka reipaw heh ka lawngnah reite lypaw khah aa chung letah aa hnui khy nápaw cawtah a cang .
43017014	Aaning sahlo cawh na bia khah ching thah he neh ka , khazaw tahei a hua he , zecawtamaw tatah khazaw leteipaw ka cang lypaw hratah khazaw leteipaw aa cang lynah cawtah a cang .
43017015	Ka thlawchangnah cawh aaning sahlo heh khazaw taihei law thlang he , tahpaw cang lytah mehchaw lypaw taitah vai my lo , tah tu heh a cang .
43017016	Kama heh khazaw tei ka cang lypaw hratah aaning sahlo heh khazaw tei cang hrah bei he .
43017017	Biahmuisui khei aaning sahlo heh pathaisah my lo : Na bia cawh biahmuisui a cang .
43017018	Nama tah khazaw lehei na pa tawpaw hratah Kama tah aaning sahlo heh khazaw lehei ka taw hrá he .
43017019	Aaning zong hmuisui teitah pathaisah aa cang khy nápawtah aa cawtah Kama teitah ka pathai sahpaw a cang .
43017020	Ka thlawchangnah heh aaning sahlo aa caw duitei tah cang be . Aaning sahlo aa bia thong tei a pa zing lepaw sahlo aa caw zong tah ka chang ,
43017021	ka Paw , Nama cawh ka chung letah ung ceh ka , na chung letah ka ungpaw hratah aaning vytei pungkheh aa cang khy hrah nápaw cawtah a cang . Kama cawh Nama tah na pa taw tahpaw heh khazaw tah a zing khy nápaw cawtah le kaa chung letah aa ung khy hrah nápaw zong tah a cang .
43017022	Nama le Kama pungkheh kaa cangpaw hratah pungkheh aa cang khy hrah nápaw cawtah na pa pehpaw rungnawnah khah aaning cawh ka peh he .
43017023	Aaning aa chung letah ung neh ka , Kama ka chung letah na ung . Nama tah na pa taw tahpaw khah le na pa dopaw hratah aaning sahlo heh na do hrah he takhah khazaw hni sá pawtah aaning sahlo heh a tlangtlingpaw a pungkhehnah letah chuakhui khy hrah ruapaw he tah a cang .
43017024	Ka Paw , Nama tei na pa pehpaw sahlo he heh ka ungnah letah Kama kha ung hrah he seh la , ka rungnawnah Nama tei na pa pehpaw khah hmuh he seh tah ka du . Zecawtamaw tatah khazaw na papi hlai taitah Nama tah na pa dopaw a cang .
43017025	A dingpaw ka Paw , khazaw tah a ca hni ly tahmai Kama taco ca hnih thlang neh ka , Nama tah na pa taw tahpaw khah aaning sahlo taco aa hni thlang .
43017026	Ka caw tei na hnuipaw donah khah aa chung letah a ung khy nápawtah le kama hrahring tei aa chung letah ka ung khy nápaw tahei na kong khah hnisah he neh ka , ka hnisah vy leimei he a , ” tatah thlaw a chang .
43018001	Thlaw a changpaw a pachang taico , Zisu cawh a hningzuitu sahlo khatah piathlah he ka , Kidron saiho rae lang aa va sei . Ma langchang co , Oliv thingthi buichung ung ka , ma chunglang khah Ama le a hningzuitu sahlo cawh a nae he .
43018002	Ma leco Zisu le a hningzuitu sahlo khah a tong pahmo tei caw he tah Ama a luitupaw Judas takhei ma hminghmaw cawh a hni .
43018003	Macawtaco Judas cawh tlangbui macang sahlo le Farasi sahlo tah aa siapaw he raekeh phukheh le abui macang sahlo khah a va chui he ka , buichung lang cawh a vong he . Myrei le me-ing le hrainang sahlo a va tle he .
43018004	A cung letah hming a tlung lepaw a hnih thlu thahpaw Zisu cawh piathlah ka , aaning sahlo khah , “ Naa huipaw cawngsaw cawh ahomaw a cang ? ” tatah a va hae he .
43018005	Aaning sahlo taco , “ Nazaret Zisu , ” tatah aa palei . Zisu taco , “ Ama cawh kama heh ka cang hi ! ” tatah a tah he . Taico aaning sahlo khaco a luitupaw Judas khah a daw thlang hrah .
43018006	Zisu tah , “ Ama cawh kama heh ka cang hi ! ” tatah a tah tihtah , aa hninglang a thai he ka , alui letah a pohly he .
43018007	Zisu taco aaning sahlo cawh , “ Naa huipaw cawngsaw cawh ahomaw a cang ? ” tatah a hae vy he . Taico aaning sahlo taco , “ Nazaret Zisu , ” tatah aa tah .
43018008	Zisu taco , “ Ama cawh Kama heh ka cang hi , tatah ka ca tah thah he . Kama naa pa huipaw tei a cang caco , ma tlaw heh cawh sei sá o , ” tatah a chai he .
43018009	Ma hratei hming a va ungpaw heh , “ Na pa pehpaw he sahlo lekhei pakheh hmai hly bei neh , ” tatah a za reipaw bia tlingnah cawtah khei a cang .
43018010	Mataico zyzi a kaipaw Simon Piter takhei zyzi cawh a phe ka , tlangbui alaicaipaw a saecapaw a cacang lang naw khah tuh ka , a pathai thlah . Ma saecapaw a ming cawh Malkhas a cang .
43018011	Zisu taco Piter khah , “ Na zyzi cawh a kawng lang sang kaw ! Paw tah a pa pehpaw ny heh ding lytah maw ka ung a ? ” tatah a tah .
43018012	Mataico raekeh phukheh le raekeh hotu le Juda cawngsaw abui macang sahlo taco Zisu cawh tle he ka , tongchai he ka ,
43018013	ma kung letei tlangbui alaicaipaw Kaiafa a nupuino a paw Anas khakhei aa seikhui taw .
43018014	Kaiafa cawh zawpui cawtah pakheh thih cawh a chah vy a , tatei Juda cawngsaw sahlo rawhnah a peitu he khah a cang .
43018015	Simon Piter le ahringpaw a hningzuitu takhei Zisu cawh aa zuilai . Zecawtamaw tatah ma letei a hningzuitu heh tlangbui alaicaipaw kha a hnihpaw cang he ka , Zisu khaco tlangbui alaicaipaw a ingdung chunglang cawh a nae hrah .
43018016	Canghrasala Piter tu cawh hawkaw khungthing lang lekhei a daw thlang . Tlangbui alaicaipaw khatah a hnih pawhe ahringpaw a hningzuitu cawh a vong kaw ka , ma letei hawkaw a heh no canuno khah ching ka , Piter khah a za naekhui .
43018017	Hawkaw a heh no canuno taco Piter cawh , “ Ma cawngsawpaw a hningzuitu heh cang thlang hrah bei ceh maw ? ” tatah a hae . Piter taco , “ Cang bei neh , ” tatah a palei .
43018018	Cakaw ngetei ka , sae sahlo le abui macang sahlo cawh ma lung naa seh tatah me khah a ai thlang he . Piter zong tah palung na seh tah ka , aaning sahlo khaco a daw thlang hrah .
43018019	Ma chung lekhei tlangbui alaicaipaw taco Zisu cawh a hningzuitu sahlo aa kong le a cawngpahnah kong khah a hae .
43018020	Zisu taco , “ Langhai tah pui khazaw kha ka rei thlang caw . Juda cawngsaw sahlo a pahmonahpaw he synagog a cang ly leh behnah ing letah ka cawngpah tei he . Aparuh teitah zehmai rei bang bei neh .
43018021	Zecawtamaw kama cawh na pa hae ? Ka bia a thuipaw sahlo khah va hae thlang o . Ka reipaw khah aa hni thlu thlang kho , ” tatah a palei .
43018022	Zisu tah , ma hrakhei a chai tihtah a kae letei a ungpaw abui macang pakheh takhei a hme letah a cabai . “ Ma hrakhei tlangbui alaicaipaw chai phung a cang maw ? ” tatah a tah .
43018023	Zisu taco , “ Ka reipaw ahmang ly caco , ahmang lynah cawh palang thlang . Canghrasala ahmangpaw ka rei caco , zecawtamaw na pa cabai ? ” tatah a palei .
43018024	Mataico , Anas taco tongchai hmo khei tlangbui alaicaipaw Kaiafa khatah a seisah khui he .
43018025	Simon Piter cawh a daw hmo tei me a ai ning takhei , “ Ma cawngsawpaw a hningzuitu heh cang hrahring thlang bei ceh maw ? ” tatah aa hae . “ Cang bei neh , ” tatah a paphah .
43018026	Tlangbui alaicaipaw a sae sahlo letei pakheh , Piter tah a naw a pathai thlahpaw khatei sawny a cangpaw cawngsawpaw takhei , “ Ama khatah pui Oliv thingthi buichung letah ka ca hmuh thlang kha ! ” tatah a tah .
43018027	Piter taco a paphah vy ka , ma leco aa cawh a khawngpai .
43018028	Mataico , Juda cawngsaw sahlo takhei Zisu cawh Kaiafa a ing taikhei Rom cawngsaw uhtubui ing lang khah aa seikhui . Ma cawh mongdi tah cang ka , Juda cawngsaw sahlo cawh uhtubui ing lang khah a nae bei he . Phunglang hratah pathailynah khah cahri tah Khungsai Panawnah zairia khah e aa du cawtah a cang .
43018029	Macawtaco Pilat khah ka pia ka , aaning sahlo cawh , “ Ma cawngsawpaw heh ze suanah maw naa pu ? ” tatah a hae he .
43018030	“ Ma cawngsawpaw heh suanah a tuapaw a cang ly caco , nama khatah kaa va chuakhui a maw ? ” tatah aa palei .
43018031	Pilat taco , “ Seikhui la , naa phungbia hrakhei naaning tah bia va pace thlang o , ” tatah a tah he . Juda cawngsaw sahlo taco , “ Kaaning cawh ahohmai thawkhynah naw kaa hnui bei ceh saw , ” tatah aa tah .
43018032	Ma hming a va ungpaw heh a thih nápaw kong letah zekhatah phing tamaw a thih a tahpaw khah Zisu tei a za reipaw a tlingnah a cang .
43018033	Mataico Pilat cawh a ing chunglang a nae kaw ka , Zisu cawh ysah he ka , a hai letah , “ Juda cawngsaw aa siangpahrang cawh na cang maw ? ” tatah a hae .
43018034	Zisu taco Pilat cawh , “ Ma bia cawh nama na lungchua maw , a cang ly leh male tah ka kong aa ca chingpaw maw ? ” tatah a hae .
43018035	Pilat taco , “ Kama heh Juda cawngsaw a cang tatah na parawh maw ? Kama khatah a va ca chuakhuipaw he heh na cawngsaw le nama na tlangbui macang sahlo a cang he hi . Zeky maw na tua ? ” tatah a palei .
43018036	Zisu taco , “ Kama ka painah raang cawh ma khazaw lehei cang be . Ma khazaw heh cang my seh la , Juda cawngsaw sahlo tah aa pa tle ly nápawtah ka raihretu sahlo tah aa dy thlang hrá he a . Canghrasala kama ka painah raang cawh ma khazaw raang lehei cang be , ” tatah a tah .
43018037	A cang caco , “ Siangpahrang na cang maw ? ” tatah Pilat taco a tah . Zisu taco , “ Na reipaw cawh ahmang , siangpahrang ka cang . A ngetei tahpaw co , ma khazaw letei ka pinah chang le ka va chuanah chang cawh biahmuisui palang rua pawtah a cang . Biahmuisuipaw letei a ungpaw maikaw taco ka rei aa nge , ” tatah a chai .
43018038	Pilat taco , “ Biahmuisui cawh zemaw ? ” tatah a hae . Taico Juda cawngsaw sahlo khaco pia kaw ka , “ Kama cawh ma cawngsawpaw lehei ze suanah hmai hmuh bei neh .
43018039	Canghrasala Khungsai Panawnah cai lehei thongtlah pakheh thlawpah heh naa phung cang ka , ‘ Juda cawngsaw aa siangpahrang , ’ heh ma thlawpah seh tah naa du maw ? ” tatah a tah he .
43018040	Aaning sahlo taco , “ Ama cawh ma thlawpah kheh ! Baraba khah ma thlawpah ! ” tatah aa yso . Baraba cawh damia a cang .
43019001	Mataico Pilat tah Zisu cawh tlesah he ka , a cheisah he .
43019002	Raekeh sahlo takhei ahling lukhu khah phia he ka , a lu letah a khusah he . Pai saidungpaw khah a buhsah he ka ,
43019003	ato le ato tah a vawhno he ka , “ Juda cawngsaw aa siangpahrang cawh a hringkhua sy ky seh , ” tatah aa tah . Taico a hme letah aa cabai .
43019004	Pilat cawh ka pia kaw hui ka , Juda cawngsaw sahlo cawh , “ Mingtua o , kama cawh a suanah konglang hmuh bei neh tah hnisah du tah ma cawngsawpaw heh kaa ka piakhuipaw a cang hi , ” tatah a tah he .
43019005	Zisu cawh ahling lukhu kha , a pai saidungpaw kha , a ka pia tihtah Pilat taco aa hai letah , “ Ma cawngsawpaw heh a cang hi , ” tatah a tah .
43019006	Tlangbui macang sahlo le abui macang sahlo takhei aa hmuh cangkawleh , “ Khraws letah khaipai ! Khraws letah khaipai ! ” tatah a y he . Canghrasala Pilat taco , “ Naaning tah seikhui la , khaipai o . Kama cawh a suanah hmuh bei neh , ” tatah a chai he .
43019007	Juda cawngsaw sahlo taco , “ Phungbia hnui peh ka , kaa phungbia naning co ama cawh thih tlang a tlah , zecawtamaw tatah Khazing Sawcapaw ka cang a tah navai tah , ” tatah aa tah .
43019008	Ma bia cawh Pilat tah a thui tihtah a thlawzawng lo leimei ka ,
43019009	abui ing chunglang cawh a nae kaw . Zisu cawh , “ Zelang tamaw na va chua ? ” tatah a hae , canghrasala Zisu tah zehmai palei be .
43019010	“ Bia pa chai du bei ceh maw ? Nama thlaw khynah le khaipai khynah hmingtuakhynah ka hnuipaw heh hnih bei ceh maw ? ” tatah Pilat taco a tah .
43019011	Zisu taco , “ Cung lang Khazing taitah peh na cang ly caco , ka cung letah hmingtuakhynah hnui bei ceh . Macawtaco , nama khatei a pa phah sahpaw cawngsaw heh alai vypaw suanah a tuapaw cawh a cang , ” tatah a chai .
43019012	Mataico Pilat takhei Zisu lua sápaw khah a zawng , canghrasala Juda cawngsaw sahlo takhei , “ Ma cawngsaw khah na thlaw caco , nama cawh Sizar a vesaw cang bei ceh . Siangpahrang ka cang a tahpaw maikaw cawh Sizar a caraepaw a cang he , ” tatah a y tima he .
43019013	Ma cawh Pilat tah a thui tihtah Zisu cawh ka piakhui ka , alung dopaw siasang ( Ma cawh Aramaik rei co , “ Gabatha , ” tatah aa tah ) letei biacenah dyching lekhei a ty .
43019014	Ma heh Khungsai Panawnah za , pachiapaningnah ning , ningching hrawng lekhei a cang . Pilat tah Juda cawngsaw sahlo hai letah , “ Ma heh naa siangpahrang a cang hi , ” a tah he .
43019015	Canghrasala , aaning sahlo taco , “ Sei hly khui o ! Seihly khui la , khraws letah khaipai thlang ky ! ” tatah aa y . Pilat taco , “ Naa siangpahrang cawh ka khaipai thlang maw ? ” tatah a hae hri he . “ Sizar tah ly co siangpahrang hnui bei peh , ” tatah tlangbui macang sahlo tah aa chai .
43019016	A hning taco , Pilat tah khraws letah khaipai pawtah khei Zisu cawh aa kih letah a hlai he . Macawtaco raekeh sahlo takhei law he ka , aa seikhui .
43019017	A khraws khah pulai ka , Luru hming ( ma cawh Aramaik rei tah , “ Galgotha , ” tatah aa tah ) lang khah a sei .
43019018	Ma leco khaipai he ka , Ama khaco cawngsaw pahning , pakheh khah a rakheh lang , pakhehpaw khah a rakheh lang khei Zisu khah a le letah aa thlah .
43019019	Pilat takhei ca ciasah he ka , khraws lekhei a ta . Ma ca cawh , “ NAZARET ZISU , JUDA CAWNGSAW AA SIANGPAHRANG A CANG , ” tah heh a cang .
43019020	Juda cawngsaw mehlupui tah ma ca cawh aa rei , zecawtamaw tatah Zisu aa khaipainah hminghmaw cawh khuapui khatah a ne ka , ca cawh Aramaik , Latin le Grik rei tah aa cianah cawtah khei .
43019021	Juda cawngsaw tlangbui macang sahlo taco , Pilat khah , “ ‘ Juda cawngsaw aa Siangpahrang , ’ tatah cia kheh ma cawngsawpaw tahei , ‘ Juda cawngsaw aa Siangpahrang ka cang , a tah , ’ tatah cia hri , ” tatah aa va tah .
43019022	Pilat taco , “ Ka cia cápaw cawh ka cia cápaw a cang thlang , ” tatah a chai he .
43019023	Raekeh sahlo tah Zisu cawh aa khaipai tihtah a chaichi khah pahlu pah he ka , chykheh cy long ting rua pawtah khei chypali tah aa chy . A angki rai tu cawh chy bei he . Angki rai cawh a zung lypaw , a rong taitah a dong tai tawpaw a cang .
43019024	Raekeh sahlo taco pakheh le pakheh khah , “ Ma heh cawh kychy bei he peh . Ahomaw a ting a tahpaw khah basung kaa phe thlang a , ” aa tah . Ma hming a ungpaw heh Capathai tei : “ Aaning sahlo taco ka angki khah a chaichy he ka , ka chaichi khah basung tah aa phe , ” tahpaw a tling nápawtah khei a cang . Macawtaco raekeh sahlo tah ma heh aa tuapaw a cang .
43019025	Zisu a khraws kae leco a no , a no a unyno , Klopa a nupuino Mari le Mari Makdalin khah a daw thlang he .
43019026	Ma letei a no a daw thlang katei , a dopaw a hningzuitu tah a kae letah a dawpai thlangpaw khah Zisu tah a hmuh tihtah a no hai leco , “ Canuno , na sawcapaw kho , ” tatah tah ka ,
43019027	a hningzuitu cawh , “ Na no kho , ” tatah a tah . Ma khy taco a hningzuitu taco ma cawngsawno cawh a ing lang a chui .
43019028	Ma khy taico atoheh zezong a tling thlu myca takhah hnih ka , Capathai a tling nápawtah khei , “ Ka tui a hrae , ” tatah a tah .
43019029	Ma leco misur zu a thobahlapaw beirai sangkheh a ung . Ma chunglang cawh span khah nong he ka , rahtlong letah tongpai he ka , calia he ka , Zisu a hmo leco aa hne .
43019030	Zisu tah misurhang a thobahlapaw cawh a pazo khy taitah , “ A tling myca , ” tatah a tah khy taitah a lu cawh alui lang a khuh ka , a thi .
43019031	Ma heh Pachiapaningnah Ning tah cang ka , a ningthlamong cawh Panawnah Sabat ning a cang . Macawtaco Juda cawngsaw sahlo taco Sabat ning tei khraws letah rawh sahlo a pathle thlangpaw khah aa dulynah cawtah aa phe va thlia tah aa rawh lahthlá pawtah khei Pilat khah aa hae .
43019032	Macawtaco raekeh sahlo khah a vaw he ka , Zisu khatei aa khaipai hruipaw he letei pakhehpaw a phe khah thleh he ka , mataico ahringpaw pakhehpaw a phe khah aa thlia vy .
43019033	Canghrasala Zisu kha a vaw tih he tah a thih thahpaw khah hmuh he ka , a phe khah thleh bei he .
43019034	Raekeh chung taikhei pakhehpaw tah Zisu a kang lekhei khawsui tah dong ka , thi le tui cawh a ka pia palang he .
43019035	Ma a hmuhpaw cawngsawpaw taco rei ka , a reipaw cawh biahmuisui a cang . Biahmuisui ka rei takhah hnih ka , a reipaw cawh naaning sahlo zong tah naa zing khy hrah nápaw cawtah a cang .
43019036	Ma hming sahlo a va ungpaw heh , “ Ama a ru cawh rukheh hmai thlia cang be , ” tahpaw Capathai bia le ,
43019037	ahringpaw Capathai letei , “ Aaning tei aa dongpaw cawngsawpaw khah aa ming a , ” tahpaw bia a tlingnápaw cawtah a cang .
43019038	Ma khy taico Arimathea khuapaw Josef takhei Zisu rawh cawh Pilat khah a hae . Josef cawh Zisu a hningzuitu pakheh a cang hrah , canghrasala aparuh teitah a cang . Zecawtamaw tatah Juda cawngsaw sahlo khah a ci he . Pilat nawtlah khui ná khei Josef cawh a vaw ka , Zisu rawh cawh a va lah .
43019039	Josef khaco , khahlai tei zai tah Zisu a va vepaw cawngsawpaw Nikodema khah a sei hrah . Nikodema tah ny zakheh le songngaw hrong a rihpaw ringthopaw , mura le aloi pahlawhpaw khah a tle lai .
43019040	Ma tlaw pahning taco Zisu rawh cawh law he ka , ringthopaw khakhei paithladih anaipaw tah aa pahlong . Ma heh Juda cawngsaw sahlo a phungnah he aa phunglang a cang .
43019041	Zisu aa khaipainah hminghmaw leco , buichung ung ka , ma buichung leco ahohmai a phung naw bang lynah pawhe athlai thapaw sangkheh a ung .
43019042	Ma ning heh Juda cawngsaw sahlo tah Sabat cawtah pachianah ning a cang hlui tah athlai zong cawh a ne caw takhei , ma leco Zisu cawh aa phungpaw a cang .
43020001	Zaa kheh letei ning hmetaw caipaw mongdi khuahme a se hlai takhei , Mari Makdalin cawh thlai lang khah va sei ka , thlaikaw taitah alung a hneihly thahpaw khah a hmuh .
43020002	Macawtaco Simon Piter le Zisu tei a dopaw ahringpaw a hningzuitu khakhei va sai tlamang ka , “ Thlai taikhei Abuipaw khah law he ka , zeletamaw aa chia tahpaw hnih bei neh ! ” tatah a tah he .
43020003	Macawtaco Piter le ahringpaw a hningzuitu cawh thlai lang khah aa sei .
43020004	Aa pahning co sai he ka , canghrasala ahringpaw a hningzuitu takhei Piter cawh cakhai ka , thlai cawh a va phah taw .
43020005	A bung ka , a chunglang cawh va ming ka , ma letei a lia thlangpaw paithladih khah a va hmuh , canghrasala a chunglang cawh a va nae be .
43020006	Mataico a hning khapaw Simon Piter khah va phah ka , thlai chunglang cawh a nae . Ma letei a lia thlangpaw paithladih khah a hmuh .
43020007	Zisu a lu aa pahlongnahpaw paithladih zong khah a hmuh pai . Ma pai cawh a tongkaling ka , paithladih taikhei a macang tah a ung .
43020008	A hning taco , thlai a va phah tawpaw ahringpaw a hningzuitu zong cawh a chunglang a nae hrah ka , hmuh ka , a zing .
43020009	Zisu cawh thihnah taitah a tho kaw a tahpaw Capathai bia khah thuithai ting bei he .
43020010	Mataico a hningzuitu sahlo cawh ing lang khah a dih kaw he .
43020011	Canghrasala , Mari cawh thlai alailang khei a daw thlang ka , a cah leimei . A caw hmo khei a bung ka , thlai chunglang khah za ming ka ,
43020012	pai rang a buhpaw vaiming pahning cawh Zisu rawh aa isahnah lekhei pakheh a lu lang , pakheh a phe lang a ty thlangpaw he khah a hmuh .
43020013	Aaning taco ama cawh , “ Cawngsawno , zecawtamaw na caw leimei ? ” tatah aa hae . Mari taco , “ Ka Buipaw a rawh law he ka , zeletamaw aa chia tahpaw hnih bei neh , ” tatah a tah he .
43020014	Ma hratei a tah khy taico a paleh ka , Zisu a daw thlangpaw khah a hmuh , canghrasala Zisu a cang tahpaw hnih be .
43020015	Ma cawngsawpaw taco , “ Cawngsawno , zecawtamaw na caw leimei ? Na huilaipaw cawngsaw cawh ahomaw a cang ? ” tatah a tah . Mari taco ama cawh buichung a hnuitupaw a cang rua tah ka , “ Ka pu , nama tah na lah caco , zeletamaw na chia tahpaw pa ching theh ky , va law kaw ná neh seh , ” tatah a tah .
43020016	Zisu taco ma cawngsawno cawh , “ Mari , ” tatah a tah . Ama lang cawh a paleh ka , Aramaik rei tah , “ Raboni , ” ( ma a silang cawh cawngpahtu tahnah a cang ) tatah a chai .
43020017	Zisu taco cawngsawno cawh , “ Patle thlang kheh , zecawtamaw tatah Paw khatah kechy balang bei neh ; canghrasala ka uny sahlo khatah va sei la , ‘ Ka Paw le naa Paw , ka Khazing le naa Khazing khatah ka kechy myca a , a tah , ’ tatah va ching hri o , ” a tah .
43020018	Mari Makdalin cawh a hningzuitu sahlo khaco va sei ka , “ Abuipaw ka hmuh ! Ma sahlo heh a pa ching , ” tatah thongpang a va thuisah he .
43020019	Zaa kheh letei ning hmetaw caipaw a cangpaw , ma ning zailang letei Juda cawngsaw sahlo ci tah ingkaw hraí tei a hningzuitu sahlo a pahmoning he takhei , Zisu cawh a vong ka , aa hrong leco a daw ka , “ Naaning khatah thlawlungnah ung ky seh ! ” a tah he .
43020020	Ma bia a rei khy taikhei a kih le a kang khah a hmuhsah he . Abuipaw cawh aa hmuh tihtah a hningzuitu sahlo cawh a lawng ngetei he .
43020021	Zisu taco , “ Naaning khatah thlawlungnah ung ky seh ! Paw tah a pa tawpaw hratah kama tah ka ca taw hrah he , ” tatah a tah vy he .
43020022	Taico ma bia a rei khy taikhei a hu suaso he ka , “ Thlawpaw Pathai hnui o .
43020023	Ahohmai aa suanah sahlo khah naa ngethai caco he , ngethai a cang thlang he a . Naa ngethai ly caco he , ngethai cang bei he , ” tatah a tah .
43020024	Hluihning letah pakheh a cang hrahpaw Thomas ( Didama aa tahpaw ) cawh Zisu a vongning takhei a hningzuitu sahlo khatah ung be .
43020025	Ahringpaw a hningzuitu sahlo takhei Abuipaw kaa hmuh tatah aa ching tihtah Thomas taco , “ A kih letei thawkhainah hmaw ka hmuh ly leh ka kihdong tah ka hre ly le a kaang hmaw ka po ly caco , naa reipaw cawh zing bei neh , ” tatah a tah he .
43020026	Zaakheh khy takhei , a hningzuitu sahlo cawh ing letah a pahmo kaw hui he ka , aaning sahlo khaco Thomas cawh a ung hrah . Ingkha aa hrai thlang naná teitah Zisu cawh a za nae ka , aa hrong leco a daw ka , “ Naaning khatah thlawlungnah ung ky seh , ” tatah a tah he .
43020027	Zisu tah Thomas cawh , “ Ka kih heh ming la , va hre tua . Na kih cawh chua la , ka kaang heh va po tua . Lung langlo tah ung kheh , zing myca , ” tatah a tah .
43020028	Thomas taco a hai letah , “ Ka Buipaw le ka Khazing ! ” tatah a tah .
43020029	Mataico Zisu taco Thomas cawh , “ Nama cawh na pa hmuh cawtah na pa zing ; pa hmuh ly tei a pa zingpaw sahlo cawh bonghnang song a cang he a , ” tatah a ching .
43020030	Zisu tah a hningzuitu sahlo hme letah paching pakhanah a hlupui tua ka , ma cabu lehei cia lypaw ningang chuipaw paching pakhanah a hlupui a ung .
43020031	Canghrasala Zisu cawh Khri , Khazing Sawcapaw a cang tah naa zing tei , ma zingnah thong co a ming letah hringnah naa hnui khy nápawtah ma sahlo heh cia a cang he .
43021001	Ma khy taico Zisu cawh Tiberia rili kae lekhei a hningzuitu sahlo khatah a paly vy . A palynah ningcang cawh ma hrahei a cang .
43021002	Simon Piter , Thomas ( Didama aa tahpaw ) , Galili raang Kana khuapaw Nathaniel , Zebedi a sawcapaw leh le ahringpaw hningzuitu pahning sahlo cawh hmokheh letah a ung he .
43021003	Simon Piter takhei , “ Ngaw tle tah ka sei a , ” tatah tah he ka , aaning sahlo taco , “ Nama kha ka sei hra peh , ” tatah aa tah . Macawtaco tuilawng cawh ke he ka , aa sei , canghrasala ma zai cawh ngaw sangkheh hmai tle bei he .
43021004	Mongdi taco Zisu cawh ngaekang lekhei a daw thlang , canghrasala a hningzuitu sahlo taco ma kheh Zisu a cang tahpaw bi bei he .
43021005	Zisu taco , “ Vesaw sahlo , ngaw naa tle bang maw ? ” tatah a tah he . Aaning sahlo taco , “ Tle bang bei peh , ” tatah aa chai .
43021006	Zisu taco , “ Naa so khah lawng a cacang langchang lekhei va la , naa tle thlang a , ” a tah he . Aa va tihtah aa so khah hrui khy bei he , zecawtamaw tatah ngaw a hlupui a o cawtah a cang .
43021007	Mataico Zisu tei a dopaw a hningzuitu takhei Piter cawh , “ Abuipaw a cang ! ” tatah a tah . “ Abuipaw a cang , ” a tahpaw khah Simon Piter taco a thui cangkawleh a pai khah a pazai ( a pai khah a za hlehly thah ) ka , tui chunglang cawh a zythlah .
43021008	Ahringpaw a hningzuitu sahlo taco tuilawng khei aa zui . Ngaw a chih thlangpaw aso khah aa hrui pai lai , zecawtamaw tatah aa ungnah cawh ngaekang taikhei a hlah be , pei zathung hrawng longlong a hlah .
43021009	Ngaekang cawh aa phah tihtah me tua he katei , ngaw pakang thlangpaw le , very a cawngpe khah aa hmuh .
43021010	Zisu taco aa hai letah , “ Ngaw naa tlepaw khah a cawngpe tah va tle bang tua o , ” a tah he .
43021011	Simon Piter cawh tuilawng cung lang ke ka , aso khah ngaekang lang a hrui . Ngaw alaipaw ( 153 ) a awh , canghrasala , ngaw ma tluá co a hlu thlang naná teitah aso cawh a hriachy be .
43021012	Zisu taco aa hai letah , “ A vong la , batui va e o , ” a tah he . A hningzuitu ahotahmai tah , “ Ahomaw na cang ? ” tatah hae ngang bei he . Abuipaw a cang takhah aa hni thlang .
43021013	Zisu cawh a vong ka , very cawh law ka , aaning sahlo cawh pei he ka , ma hraco ngaw zong khah a peh hrah he .
43021014	Ma heh thihnah taitah a tho kaw khy taitah a hningzuitu sahlo khatah Zisu a uithungnah a palynah a cang .
43021015	Batui aa e khy taico Zisu tah Simon Piter cawh , “ Johan a sawcapaw Simon , ma sahlo navy hei na pa do vy hmuisui maw ? ” tatah a tah . Simon taco , “ A cang , Abuipaw , ka ca dopaw cawh na hni , ” tatah a tah . Zisu taco , “ Ka tuu teitei sahlo khah aa lawh pei my lo , ” tatah a tah .
43021016	Zisu taco , “ Johan a sawcapaw Simon , Na pa do hmuisui maw ? ” tatah a tah . Simon taco , “ A cang , Abuipaw , ka ca dopaw cawh na hni , ” tatah a chai . Zisu taco , “ Ka tuu sahlo khah mingkai my lo , ” tatah a tah .
43021017	A uithungnah leco , “ Johan a sawcapaw Simon , na pa do maw ? ” tatah a tah . Piter cawh Zisu tah uithung tai , “ Na pa do maw ? ” tatah a haenah cawtah khei a lung a sah ka , “ Abuipaw , nama tah zezong vytei na hni ; ka ca dopaw zong na hni , ” tatah a tah . Zisu taco , “ Ka tuu sahlo khah lawh pei my lo .
43021018	Biahmuisui ka ca ching , na nyheh ning taco nama teitah caise a tua ceh ka , na dunah lang khah na sei . Canghrasala na macang tih taco , na kih pazylai a ceh ka , ming hringpaw tah chaichi a ca tua sá he ka , na sei dulynah lang khah aa ca hrui lai a , ” tatah a tah .
43021019	Zisu tah ma bia a reipaw heh Piter cawh ze hra tamaw thi a ka , Khazing khah a rungnaw sá a , takhah a rei hnohnangpaw a cang . Mataico a hai letah , “ Va pazui ! ” tatah a tah .
43021020	Piter cawh a paleh ka , Zisu tei a dopaw a hningzuitu tei a va zuilaipaw he khah a hmuh . Ma cawngsawpaw heh zaibatui aa ening tei Zisu khah a va hnia ka , “ Abuipaw , ahomaw nama cawh a ca lui a ? ” tatei a haepaw khah a cang .
43021021	Ma cawngsawpaw cawh Piter tah a hmuh tihtah , “ Abuipaw , ma cawngsawpaw kheh zekhatamaw a cang a ? ” tatah a hae .
43021022	Zisu taco , “ Ka vongkawnah tai za hring thlang seh tah du my neh seh la , nama na cawtah apuinah a ung maw ? Va pazui thlang leh hi , ” tatah a chai .
43021023	Ma rawng tahei , ma a hningzuitu heh thi a be , a tah tahpaw a vevungpaw bia cawh a hningzuitu sahlo hrong lekhei a thang . Canghrasala Zisu taco ama cawh thi a be , tah be , “ Ka vongkawnah tai za hring thlang seh tah du neh seh la , nama a ca pakhangnah a ung maw ? ” tah suitei a reipaw a cang .
43021024	Ma a hningzuitu heh ma hming sahlo heh reilai katei , a ciatupaw heh a cang . Ama a reipaw cawh ahmang tah kaa hni .
43021025	Zisu tah ahringpaw hming hlupui zong a tua . Ma vytei cawh cia thlupaw cang my he seh la , cianápaw cabu cawh khazaw lehei a tlung a be , tatah ka rawh .
44001001	Theofila , ka cabu hmetawpaw letei Zisu tei rai hre le cawngpah a pathonahpaw vytei kong taikhei ,
44001002	Ama tah a thingpaw apostol sahlo letah Thlawpaw Pathai thongtah chingreinah bia a rei khy taitei vaicung lang lahchy a cangnah taikhah ka cia .
44001003	A taithui khy taitah hningzuitu sahlo hai leco , thihnah taitah a tho kaw tahpaw khah aa hni khy nápawtah uihlupui aaning khatah a paly . Aaning sahlo khahei ning songli chung a paly ka , Khazing painah raang kong khah a cawngpah he .
44001004	Uikhehpaw cawh aaning khatah batui a e leimeining tah , aaning sahlo cawh ma bia heh a peh he . “ Jerusalem khuapui heh piasai khe lo , canghrasala ka Paw tei bia a ca kangpaw he lahsong kong , naa hai letei ka reipaw naa thuipaw khah heh thlang my lo .
44001005	Johan taco tui tah baptisma ca cangsah he ka , canghrasala khua sy ry lytah Thlawpaw Pathai tah baptisma cangsah na cang he ceh , ” a tah he .
44001006	Mataico , a pahmo pakhong ning he tah Zisu cawh bia aa hae . “ Abuipaw , ato cai lehei Israel painah raang cawh na padaw hry kaw maw ? ” tatah aa tah .
44001007	Aa hai letaco , “ Paw tei Ama a nawhnuiná tah a thliapaw a cai le a ning cawh naaning naa hni a hia be .
44001008	Canghrasala , Thlawpaw Pathai naa cung letah a va tlung tih taco hmingtuakhynah hnui he ceh ka , Jerusalem letah le Judia raang vytei letah le Samaria raang letah le , aluicung a cakih a cahnawh tai letah kama a pa hnikhuitu na cang he ceh , ” a tah he .
44001009	Ma bia heh a rei khy taitah aa ming thlang chung tah vaicung lang lah chy cang ka , mehding tah bakhu ka hmuh khawh bei he .
44001010	Ma hratei a seipaw khah avai lang a y tei aa cai thlangning taco , pai rang a buh paw cawngsaw pahning aa kae letah sung sungkheh tah a va daw he .
44001011	Taico aaning taco , “ Galili cawngsaw sahlo , zecawtamaw a daw he ceh ka , avai lang na y thlang he ceh ? Naaning taitah avai lang lahchy tei a ungpaw , ma Zisu ceingei heh avai lang a seipaw naa hmuh pawtei hrahei a vong kaw a , ” aa tah he .
44001012	Mataico Oliv tlaang aa tahpaw tlangby taico Jerusalem khuapui lang cawh aa kaw kaw . Ma tlangby cawh khuapui taitah Sabat ning tei sei khynah naw a cangpaw khang chy hrawng a hlahpaw a cang .
44001013	Aa va tlung kaw taico aa ungnah ing a cung khang lang cawh aa ke . Ma letei a ungpaw sahlo cawh Piter , Johan , Jeims le Andru , Filip le Thomas , Barthalomeo le Mathai , Alfas a sawcapaw Jeims le ci le phing a dawkhuipaw Simon le Jeims a sawtei Judas a cang he .
44001014	Aaning vytei cawh canu sahlo le Zisu a no Mari le Zisu a uny sahlo khatah ato le ato a pahmo tei he ka thlaw aa chang tei .
44001015	Ma ningcai letaco a zingtu sahlo hrong letah Piter cawh a ka daw ka , ( ma letei a ungpaw he mehnung cawh 120 hrong a cang he ) ,
44001016	ma hrahei a tah he , “ Uny sahlo , Capathai letah David hmokaw hmang tah Thlawpaw Pathai tah Zisu a tlepaw sahlo he hmechuitu Judas kong a za reihlangpaw vytei khah a tling ruapaw a cang .
44001017	Ma cawngsaw cawh kaaning khatah reipai pawtah ung ka , ma rai kaa hrenah kong lehei zong rai hre hui a cang hrah , ” tatah a tah .
44001018	( A suanah mai a hmuhpaw tah alui co ka , a bawhtakhuh ning tah tlah ka , a le letah a taichung ka , a ri vytei a chuhly thlu .
44001019	Jerusalem khuapui letei a ungpaw vytei tah ma kong heh aa thui thlu . Mataico ma alui cawh aaning aa rei tah , “ Akeldama , ” aa tah . Ma cawh , “ Thisai alui , ” tahnah a cang . )
44001020	Piter tah a rei vypaw cawh , “ Ma rawng tahei Reithainah Hlaw cabu letah ma hrahei cia a cang hi , ‘ A ungnah hminghmaw cawh ching seh la , a chung letah ahohmai cinglai kheh he seh , ’ tahpaw le , ‘ Hruitu a cangnah cawh ahringpaw tah ting he seh , ’ tatah a cang .
44001021	Macawtaco Judas zaka lehei cawngsaw pakheh thing a hy a . Ama cawh Abuipaw Zisu kaaning kha a ung chung vytei letei kaaning kha a ung tei hrahpaw ,
44001022	baptisma peitu Johan raihre a pathonah taitah Abuipaw Zisu lahchy a cangnah tai a hnih hrahpaw cang seh . Ma cawngsaw cawh kaaning khatah a thokawnah kong a hnikhuitu pakheh a cang hrá a , ” a tah he .
44001023	Macawtaco cawngsaw pahning khah thing he ka , pakhehpaw cawh Barsaba , aa tahpaw Josef , ( Justa tah zong tah aa tahpaw ) khah cang ka , pakhehpaw cawh Mathia a cang .
44001024	Mataico , “ Abuipaw , nama , cawngsaw vytei lungthing a hnihpaw , Judas tah za hre katei ama a tingvy a cangpaw lang sei pawtah a seisaipaw apostol rai a hre ruapaw tah ma tlaw pahning lehei ahomaw na thingpaw a cang tahpaw ma hnisah tua , ” tatah thlaw aa chang .
44001025	
44001026	Mataico basung phe he ka , Mathia cung letah tluh ka , macawtaco apostol hluikheh leco chahchi a cang .
44002001	Pentikos Panawnah ning a va phah tih taco , zingtu vytei cawh hmingkheh letah hmokheh teitah a pahmo he .
44002002	Sung sungkheh tah thli pui a hrangpaw hrakhei a pyraw cawh avai lang khei za ring ka , a tythlangnah pawhe ing cawh a chih thlang .
44002003	Mataico lui khatah alopaw me khah hmuh he ka , a chaichy patlaw ka , aa cung cacy lekhei a za cawng .
44002004	Aa zongmingtei co Thlawpaw Pathai khei chih he ka , Thlawpaw tei a rei sahpaw he hrakhei rei hringpaw tah aa rei aa thlaw .
44002005	Ma ningcai cawh raangting letei Khazing a cizawpaw Juda cawngsaw sahlo Jerusalem letah aa ungning cai khah a cang .
44002006	Ma pyraw cawh aa thui tihtah cawngsaw rungpui cawh va chuh he ka , zingtu sahlo tei aa cuipaw rei khah aaning leh aa rei cacy khei aa thui tihtah a pacang nápaw hnih bei he .
44002007	Aa ningang ngetei ka , “ Ma aa rei a thlaw leimeipaw sahlo vytei heh Galili cawngsaw cang bei he maw ?
44002008	Ma sahlo tei aa reipaw bia heh zekhatah zia tamaw kaaning leh kaa rei cacy tah kaa thui zia ?
44002009	Kaaning sahlo heh Parthia raang , Media raang , Elam raang le thaikhehpaw sahlo heh Mesopotamia raang letah a ungpaw le Judia raang le Kapadosia raang , Pontas raang le Asia raang ,
44002010	Frizia raang le Pamfilia raang , Izipt raang le Sairin khua kae Libia raang chung sahlo taiteipaw le Rom khua taitei khua a va tlongpaw
44002011	( Juda cawngsaw sahlo le Juda behnah lang a palehpaw Juda mingphing a cang lypaw sahlo ) le Krit tuiraw cawngsaw sahlo le Arabia raang taitei a va chuhpaw sahlo ka cang he peh . Ma sahlo tahei Khazing tei hming rungnawpaw a tuapaw aa phychuapaw heh kaaning kaa rei cacy hratah kaa thui thlang dei e ! ” aa tah .
44002012	Aa ningang ka , a rawhnah hnih bei he . Pakheh le pakheh cawh , “ Ma heh zemaw a silang a cang ? ” tatah aa hae he .
44002013	Canghrasala thaikhehpaw taco aaning sahlo cawh pasipasa he ka , “ Zu aa rui khi , ” aa tah he .
44002014	Macawtaco Piter cawh apostol hluikheh sahlo khakhei a ka daw ka , zawpuipaw cawh o thangpui tah bia ching he ka , “ Ka mingphing hui a cangpaw Juda cawngsaw sahlo le Jerusalem letei a ungpaw cawngsaw vytei sahlo , ma kong heh ka ca chingpase tua he a , ka reipaw heh achaw teitah nawthlia tua o .
44002015	Naa pacangpaw hratah ma cawngsaw sahlo heh zu rui bei he . Atoheh mong suimehlang pakua suipui a cangning kata caw !
44002016	Khazing khuavang Joel tei a za reihlangpaw khah a cang hri hi ,
44002017	‘ Caichangnah letaco , Khazing tah ming vytei cung letah ka Thlawpaw ka luithlang a . Naa sawcapaw sahlo le naa sawcanu sahlo tah bia phy he ka , naa mehny sahlo tah apalynah aa hmuh a , naa mehtaa sahlo tah mang aa sá a .
44002018	Ma ning leco ka saecanu le ka saecapaw sahlo cung letah zong Ka Thlawpaw cawh luithlang neh ka , aaning sahlo taco bia aa phy a .
44002019	Cung lang avai letah khuarawha a chuipaw hming chuasá neh ka , a rai lang alui lehei paching pakhanah ka tua a , thisai le me le mekhu ka chuasá a .
44002020	Abuipaw rungnawnah le laisuinah ning a phah hlai taco ning cawh a muisah a , thlawpaw cawh thisai hratah a tua a .
44002021	Taico Abuipaw ming a ypaw cawngsaw maikaw cawh pachah a cang he a , ’ a tah .
44002022	Israel cawngsaw sahlo , ma bia he nawthlia tua o , Nazaret Zisu cawh Khazing tah Ama a thongtah naa hrong letah a tuapaw ningang chuipaw , khuarawha a chuipaw le paching pakhanah khatah a za taw caimangpaw a cang tahpaw cawh naaning ceingei heh a hnihpaw na cang he ceh .
44002023	Khazing tei a pachiapaw le a hnihlang ciapaw hratah ma cawngsaw heh naa kih cung letah peh cang ka , naaning tah mehchawly sahlo bawkhangnah thongtah khraws letah khaipai he ceh ka , naa thaw .
44002024	Canghrasala Khazing taco Ama cawh thihnah taitah patho ka , thihnah tai-ingnah taikhei a thochua , zecawtamaw tatah Ama cawh thihnah tei a tle pakhih khy lypaw a cangnah cawtah .
44002025	Ama a kong letah David tei a reipaw cawh , ‘ Ka hme letah Abuipaw cawh ka hmuh paria tei . Kama cawh ka thlawzawng be , zecawtamaw tatah Ama cawh ka cacang lang letah a ung cawtah .
44002026	Macawtaco ka lungthing cawh a thaw chah ka , ka hmokaw zong a lawng ngetei ka , ka pungsaw zong heh hnabeisuinah chitah a hring a ,
44002027	Zecawtamaw tatah thlaikho leco pa seisai thlang be ca ceh ka , na Mehpathai cawh a thuh a mang thlangpaw zong sai hrah bei ceh .
44002028	Hringnah langpui sahlo cawh pa hnisah myca ceh ka , na hmekaw letah alawngnah khatah na pa chisah myca a , ’ a tah .
44002029	Uny sahlo , kaa mapaw David cawh thi ka , phung he ka , a thlai zong atoning tai ma lehei a ung thlang tahpaw heh raechah teitah ka ca ching he .
44002030	Canghrasala David cawh Khazing khuavang pakheh cang ka , ama a pathlah taitah pakheh cawh ama hratah siangpahrang a cang tae a tatah Khazing tah chia a sah hmotah bia a kang tahpaw khah a hni .
44002031	Hmelang cai letei a cang lepaw khah a hmuh hlang cawtah Khri a tho kaw nápaw kong letah a reipaw cawh , ama cawh thlaikho letah seisai cang be , a pung zong thu hrá be a tahpaw a cang .
44002032	Ma Zisu cawh Khazing tah hringnah letah patho kaw ka , ma kong cawh kaaning vytei heh a hnihtu ka cang he peh .
44002033	Zisu cawh Khazing cacang lang letah cuicaling tah ung ka , biakang ciapaw Thlawpaw Pathai khah Paw taitah hmuh myca ka , ato letei naa hmuhpaw le naa thuipaw heh a za luithlangpaw cawh a cang hi .
44002034	David cawh avai lang kae tlung be , a cang naná tah ma hrahei a rei , ‘ Abuipaw tah ka Buipaw cawh na carae sahlo khah na pherai letah ka chia hlai vytei he cawh , ka cacang lang letah a ty thlang , a tah , ’ tatah a tah .
44002035	
44002036	Macawtaco Israel cawngsaw vytei sahlo hnih pase my lo . Ma Zisu , naaning tei naa khaipaipaw khah Khazing tah Abuipaw le Khri tah a tuapaw cawh a cang hi , ” a tah he .
44002037	Ma bia cawh aa thui tihtah aa lung khah khui ngetei he ka , Piter le ahringpaw apostol sahlo hai leco , “ Uny sahlo , zemaw kaa tua a ? ” tatah aa hae he .
44002038	Piter taco , “ Naa dawngkasawny tah a ngepachih la , Zisu Khri ming tah baptisma cang o , ma pawsui co naa suanah vytei cawh ngethai a cang a . Taico Thlawpaw Pathai lahsong khah naa hmuh a .
44002039	Ma biakang cawh naaning le naa sawtei sahlo le langhlaw pui letah a ungpaw vytei , Abuipaw kaa Khazing tei a y lepaw vytei he cawtah a cang , ” a tah he .
44002040	A raeringnah bia khah a hlupui ching he ka , “ Atochai mehnung sahlo aa chahlynah taihei naaning teitah a vai my lo , ” tatah a pasy he .
44002041	A reipaw bia a cyhlangpaw sahlo cawh baptisma cang he ka , ma ning leco mehnung 3000 hrawng a chahchi he .
44002042	Aaning cawh apostol sahlo cawngpahnah khah nge he ka , a huikongnah lekhei a pei he ka , very khah e hrui he ka , thlaw aa chang hrui tei .
44002043	Aa zongmingtei co , Khazing cizaw ngetei cy he ka , apostol sahlo taco khuarawha hming hlupui le , ningang chuipaw paching pakhanah hlupui khah aa tua .
44002044	A zingtu vytei cawh hmokheh tah ung he ka , hming maikaw khah a hrong he .
44002045	Aa hnuichia le aa hmingbo khah zua he ka , aa hrong letei a hnui lypaw khah aa peh he .
44002046	A ning tating teitah behnah ingdung chung leco a pahmo tei he . Aa ing letah Abuipaw zairia tua he ka , a tlechai hmo khei a nawng teitah hmingkheh tah aa e hrui tei .
44002047	Khazing reithai he ka , ming vytei tah aa dukhui ngetei he . Taico Abuipaw tah pachah a cang leimeipaw sahlo he cawh aaning khatah ning tating tah a chahchi leimei thlang he .
44003001	Ningkheh cawh Piter le Johan cawh behnah ing letah thlawchang pawtah thlawchang cai zailang suimehlang pathung leco aa sei .
44003002	A no chungpi tah lang a sei khy lypaw , a phesongpaw pakheh khah behnah ing hawkaw , “ A ngepaw , ” aa tahpaw leco a va song he ka , aa chia . Behnah ingdung chunglang a seipaw sahlo letah kih do na he seh tatah ma leco ning tating tah aa chiapaw a cang .
44003003	Piter le Johan khah behnah ingdung chunglang a va naepaw he cawh hmuh ka , aaning cawh tangka a hae he .
44003004	Piter tah ma cawngsawpaw cawh taa ky tah mingchai ka , Johan zong tah a mingchai hrah . Taico Piter taco , “ Ma mingtua , ” a tah .
44003005	Ma cawngsawpaw taco sangkheh kheh pui aa pa pae kata tahpaw rawhnah hnui ka , a hnabei a sui .
44003006	Mataico Piter taco , “ Sui le ngung hnui bei neh , canghrasala ka hnuitlakangpaw tei ka ca peh . Nazaret Zisu Khri ming tah tho la sei , ” a tah .
44003007	A cacang lang kiá tah tlechui ka , a patho . Taico sung sungkheh tah a phe le a phelaby thaw cawh a ka tlung palang .
44003008	A pathlo ka , lang a sei pai . Taico , Khazing reithainah cung tah seipai lai a pathlo pai lai ka , behnah ingdung chunglang cawh Piter le Johan khatah a nae hrah .
44003009	A seipai tei Khazing a reithai laipaw khah cawngsaw vytei tah aa hmuh tihtah ,
44003010	ma cawngsaw heh behnah ing , “ Hawkaw a ngepaw , ” aa tahpaw letei a kih a do teipaw khah a cang tahpaw aa hni . A cung letah zehming maw a tlung siama tu , tah he ka , aa ningang ka , aa khuarawh a haa cehceh .
44003011	A phesongpaw tah Piter le Johan cawh a kiá tah a bang thlangning he takhei , cawngsaw vytei cawh aa khuarawha ngetei ka , aaning lang , Solomon dungkalung aa tahpaw lang khah a va sai he .
44003012	Piter tah ma cawh a hmuh tihtah aa hai letah , “ Israel cawngsaw sahlo , zecawtamaw naa khuarawh a haa ? Kaaning kaa hmingtuakhynah le Khazing lung aa tongnah cawtah ma cawngsaw kheh lang aa seisah khi tahpaw phing hratah zecawtamaw naa ningang raruá tah naa ma ming thlang !
44003013	Abraham , Isak le Jakob aa Khazing , kaa mapaw sahlo aa Khazing tah a sae Zisu cawh a rungnaw sahpaw a cang hi . Ama cawh thaw rua pawtah pei he ceh ka , Pilat tah chuasah a du tahmai tah a hme letah naaning tah naa hlawh kho .
44003014	Mehpathai le Mehding a cangpaw khah hlawh he ceh ka , mehsua lenongpaw khah , ma chuapah hri law naa tah .
44003015	Hringnah hrangpui khah theh he ceh ka , canghrasala Khazing tah thihnah taitah a patho kaw . Ma kong cawh kaaning sahlo heh a hnihtu ka cang he peh .
44003016	Zisu ming zingnah thongtah ma naa hmuhpaw le naa hnipaw cawngsaw heh dangsah a cang myca hi . Zisu ming zingnah takhei ma cawngsaw heh a pungpaluh tah a dangsah myca hi , naaning zong tah naa hmuhpaw hrahei .
44003017	Uny sahlo , ma hming heh naa hruitu sahlo hratah naa hnilynah cawtah naa tuapaw a cang tahpaw ka hni .
44003018	Canghrasala Khazing taco a khuavang vytei hmang tei Khri cawh a taithui a tatah a za reihlang ciapaw bia khah a tlingsah myca .
44003019	Macawtaco naa suanah a ngepachih la , Khazing lang a hui tua o , taico naa suanah pathaisah pah cang he ceh ka , Abuipaw taitah thawzaang tha lahnah cai va chua ka ,
44003020	Khri cawh a va cathlaw pá he a , naa caw tei rawhpaw Zisu ceingei khah .
44003021	Khazing tah a khuavang mehpathai sahlo hmang tah khuahlai ning tah bia a kangpaw hrakhei hming zezong a thapaw tah tua cai a phah hlai vytei cawh Zisu cawh vaicung letah a ung cawngpaw a cang .
44003022	Moses zong tah , ‘ Abuipaw naa Khazing tah kama hapaw khuavang heh naaning hrong taitah a chuasah tae a , Ama tei a ca chingpaw he bia maikaw cawh nge my lo .
44003023	Ahohmai a biareipaw a nge lypaw maikaw cawh a mingphing taikhei hlyde a cang a , ’ a tah .
44003024	A cang , Khazing khuavang vytei , Samuel taitah a patho katei , aa dawngkasawny tah aa reipaw cawh atoning tei hming a cangpaw kong heh aa reihlangpaw a cang .
44003025	Naaning cawh Khazing tei naa mapaw sahlo khatah a tuapaw biataipaw ry cytu le Khazing khuavang sahlo pathlah cawh na cang he ceh . Khazing tah Abraham hai letah , ‘ Na chungchuh ci le phing thongtah aluicung cawngsaw vytei heh bonghnang song a cang tae he a , ’ tatah a tah .
44003026	Khazing tah a saecapaw cawh patho ka , naaning khatah a va thlaw tawpaw cawh naa suanah taitah a palehsah tah bonghnang song a ca dunah caw he tah a cang , ” tatah a tah he .
44004001	Tlangbui sahlo le behnah ing a vaipaw raekeh sahlo aa buipaw le Sadusi sahlo cawh Piter le Johan tah zawpui sahlo letei bia aa rei leimeining taco aaning khatah a vong he .
44004002	Aaning sahlo cawh aa thing a ae ngetei , zecawtamaw tatah apostol sahlo tei zawpui aa cawngpahnah rawng he tah le Zisu thihnah taitah a thokawnah kong khah aa y khui rong tah a cang .
44004003	Piter le Johan cawh tle he ka , zailang a cang thah cawtah thong letah a ningthlamongpaw tai aa chia he .
44004004	Canghrasala aa bia reipaw a thuipaw mehlupui taco zing he ka , zingtu cawngsaw 5000 tai a tah myca he .
44004005	A ningthlamongpaw leco nawhnuitu sahlo le macang sahlo le phungbia cawngpahtu sahlo cawh Jerusalem leco a pahmo he .
44004006	Tlangbui alaicaipaw Anas zong ung hrah ka , Kaiafa le Johan le Alekzandar le ahringpaw tlangbui alaicaipaw a ingchungkho cawngsaw sahlo zong a ung hrah he .
44004007	Piter le Johan cawh ma sahlo aa hmekung leco va chuakhui he ka , “ Ze hmingtuakhyná tamaw a cang ly leh aho ming tamaw ma hming heh naa tua ? ” tatah aa hae rahry he .
44004008	Mataico Piter cawh Thlawpaw Pathai tah chih ka , aa hai letaco , “ Zawpui cung letah nawhnuitu le macang sahlo !
44004009	A phesongpaw cung letei ningdonah kaa palangsahnah kong letah atoning heh ma hrahei ma y he ceh ka , zehratamaw dangnah a hmuh tahpaw kong heh naa ma hae .
44004010	Naaning kha Israel cawngsaw vytei khatah ma heh hnih my lo . Naa hme letei a daw thlangpaw cawngsawpaw heh naaning tah khraws letah khaipai he ceh ka tei , Khazing tei thihnah taitah a patho kawpaw Nazaret Zisu Khri ming tah a dangpaw a cang hi .
44004011	Ama cawh , ‘ ing a sahtu sahlo tah aa hlawhpaw a lung , ingkilung a biapui caipaw khah a cang . ’
44004012	Pachahnah cawh aho letah hmai hmuh khy cang be . Aluicung pungpaluh lehei kaaning pachahnah rua pawtah ming hringpaw ung be , ” tatah a tah .
44004013	Piter le Johan aa raechah zia cawh hmuh he ka , cawngsaw cakhawngpaw le ca a thai lypaw aa cangpaw khah aa hni tihtah aaning sahlo cawh aa khuarawha ka , Zisu kha a ungteipaw a cang he tahpaw aa hni he .
44004014	Canghrasala a dangsahpaw cawngsawpaw cawh Piter le Johan kha a daw thlangpaw aa hmuh tihtah zekhatahmai aa rei khy nápaw ung be .
44004015	Macawtaco Piter le Johan cawh Sanhedrin taikhei piakhui law tah he ka , mataico aaning sahlo cawh a pahmo he ka , bia aa reisia .
44004016	Aaning tah , “ Ma cawngsaw sahlo heh zekhatamaw kaa tua he a ? Jerusalem letei a ungpaw vytei tahei hmingchaw ningang chuipaw aa tua tahpaw aa hni thlu thah myca , cang be tah khy tlung bei he peh .
44004017	Canghrasala ma kong heh cawngsaw hrong letah a kaipaza vy ly nápawtah Zisu ming hei bia rei khaw bei ceh tatah raering kaa pae he a , ” tatah aa tah .
44004018	Macawtaco apostol pahning tlaw cawh y kaw he ka , Zisu ming tah bia reilai tah cawngpah hrahring khaw bei ceh , tatah bia aa patai he .
44004019	Canghrasala Piter le Johan taco , “ Naaning tah pacang tua la , Khazing mehmuh letah naaning naa rei nge maw a chah vy maw ? Khazing a rei nge maw a chah vy ?
44004020	Kaaning cawh kaa hmuhpaw le kaa thuipaw heh rei lytah ung khy bei peh , ” tatah aa palei he .
44004021	Lesá tah aa pachih khy tai he tah Piter le Johan cawh aa thlaw he . Zehapaw dangtahnah maw kaa pae he tahpaw khah bia cheh khy bei he . Zecawtamaw tatah cawngsaw vytei tah a phesongpaw cung letei a tlungpaw hming aa hmuhpaw thong tei Khazing aa reithaipaw khah aa hmuh cawtah a cang .
44004022	A phesongpaw , khuarawha chuipaw tei dangnah a hmuhpaw cawh kung songli hlui a tah ciapaw a cang .
44004023	Aa thlaw taico he , Piter le Johan cawh zingtu a cangpaw he aa vesaw sahlo khaco a vaw he ka , tlangbui macang sahlo le macang sahlo tei aa tahnahpaw vytei he khah aa ching he .
44004024	Ma bia cawh aa thui tihtah Khazing khaco hmokheh teitah ma hrahei thlaw aa chang . “ Vy Abuipaw Cungnungcai , alui le avai le rili le a chung letei a ungpaw maikaw heh nama tah na tua .
44004025	Kaa mapaw David , na saecapaw hmang khei Thlawpaw Pathai tah bia na rei , ‘ Zecawtamaw ma raang sahlo tahei aa thingae ka , ma cawngsaw sahlo tahei a chahnai lypaw sadu heh aa thaw ?
44004026	Alui letei siangpahrang sahlo tahei a pachia a paning he ka , uhtu sahlo khakhei hmingkheh tah a pahmo he ka , Abuipaw le Ama tei sathy a thupaw khah a carae he , ’ tatah a tah .
44004027	Ma hraco Herod le Pontia Pilat tah Gental cawngsaw sahlo le Jerusalem khuapui letei a ungpaw Israel cawngsaw sahlo khakhei hmingkheh tah a pahmo he ka , Mesiah cawtah na thingpaw Zisu , na sae pathaipaw a carae pawtah aa reisia .
44004028	Aa tuapaw heh na thinglung le na hming tua khy ná tei naw na tlah khuipaw he le a cang hlai taitei cang tae seh , na tahpaw khah a cang .
44004029	Macawtaco Abuipaw , aa ma pachihnah sahlo heh pacang tua la , na sae sahlo heh raechah ngetei tah na bia ma reisah tua .
44004030	Na sae a pathaipaw Zisu ming tah dang nápawtah na bang pazy la , ningang chuipaw paching pakhanah le khuarawhanah tuá tua , ” aa tah .
44004031	Thlaw aa chang khy taico , aa ungnahpaw hminghmaw cawh a calawh . Taico aa zongmingtei co Thlawpaw Pathai tah chih he ka , Khazing bia khah raechah teitah aa rei .
44004032	A zingtu vytei cawh lungthing hmokheh teitah aa ung . Aa hnuicho khah ka tei a cang tatah ahotahmai tah ly he tah aa hnuipaw maikaw khah a hrong he .
44004033	Hmingtuakhynah a rungnawpaw khakhei apostol sahlo taco Abuipaw Zisu a thokawnah kong cawh reilai longmang he ka , Khazing ningdonah cawh aa zongmingtei cung lekhei a ung .
44004034	Aa hrong letah vainge tah ahohmai ung bei he . Aaning chung letei ing maw a cang ly leh ly maw a hnuipaw sahlo takhei ma sahlo cawh ato le ato zua he ka , a mai cawh va chuakhui he ka ,
44004035	apostol sahlo aa phehrang lekhei chia he ka , a phahlahpaw cawngsaw khah aa rai he .
44004036	Saipras tuiraw letei Levi mingphing a cangpaw Josef , apostol sahlo tei Barnaba aa tahpaw ( A silang cawh thawzaang peitu sawcapaw tahnah a cang ) takhei , a hnuipaw baily khah zua ka , a mai tangka cawh va chuakhui ka , apostol sahlo aa phehrang leco a chia .
44004037	
44005001	Ananias aa tahpaw cawngsawpaw le a nupuino Safira zong taco aa ly sangkheh khah aa zua hrah .
44005002	Ananias taco a nupuino a rei tah ly mai tangka a chybang khah law ka a chia , mataico a tangpaw tangka khah va chua khui ka , apostol sahlo aa phehrang leco a chia .
44005003	Mataico Piter tah , “ Ananias , zekhatah zia tamaw Setan tah na lungthing cawh pahrang ka , Thlawpaw Pathai cawh dungkhei ceh ka , alui mai na hmuhpaw tangka chung taitah a chy cawh na cawtah na chia zia ?
44005004	Na zua hlai takhei na tei pui a cang caw ! Na zua khy tai zong tah tangka cawh na tei cang thlang bei maw ? Zemaw , ma hapaw hmingchahly heh na tua lalei ? Ma heh cawngsaw na dungkheipaw cang be , Khazing na dungkheipaw a cang , ” tatah a tah .
44005005	Ananias tah ma bia cawh a thui tihtah pohly ka , a thi . Macawtaco ma hming a cangnah kong a thuipaw cawngsaw sahlo cawh aa ci ngetei .
44005006	Mataico satlepaw sahlo khah va chuh he ka , a rawh cawh pahlong he ka , alailang piakhui he ka , aa phung .
44005007	Suimehlang pathung a ry tih hrawng lekhei a nupuino Safira cawh a za nae ka , hming a cang zia khah hnih be .
44005008	Piter taco , “ Ma tangka heh nama le Ananias tei alui naa zuanah mai cawh a cang maw , pa ching tua ? ” a tah . “ A cang , ma khah alui mai cawh a cang , ” tatah a chai .
44005009	Piter taco a hai letah , “ Abuipaw Thlawpaw hnehsá pawtah zekhatah zia tamaw na naw a tlah lalei ? Mingtua ! Na pasae rawh a phungpaw cawngsaw sahlo cawh ingkaw letah ung thlang he ka , nama zong aa ca seikhui hra a , ” tatah a tah .
44005010	Ma cangkawleh cawh a phehrang leco pohly ka , a thi . Satlepaw sahlo cawh a za nae he ka , a thihpaw khah aa hmuh tihtah alailang cawh piakhui he ka , a pasaepaw aa phungnah kae leco aa phung hrah .
44005011	Khrisawbu vytei le ma konglang a thuipaw vytei cawngsaw sahlo cawh aa ci ngetei .
44005012	Apostol sahlo taco ningang chuipaw paching pakhanah le khuarawha chuipaw hming a hlupui khah cawngsaw hrong letah aa tua . Taico zingtu vytei cawh Solomon dungkalung leco a tong tei he .
44005013	Ahohmai zingtu sahlo khaco a pakong ngang bei he , caduisai cawh ma sahlo taco zingtu sahlo cawh aa cizaw ngetei he .
44005014	Abuipaw cawh canu kha capaw kha a hlupui tah zing he ka , a ka lo leimei he .
44005015	Zecawtamaw tatah a danglypaw sahlo khah ikhung le aphia letah isah he ka , Piter a va khia tihtah mehthaikheh cung letah a ningpahlipaw a zeiso phung tah he ka , lang sahlo lekhei aa va chuakhui he .
44005016	Jerusalem khuapui kaekang letei khuapui sahlo taikhei cawngsaw hlupui va chuh hrah he ka , a danglypaw le thlawpaw pialuipaw tei a pahrangpaw sahlo khah va chuakhui he ka , aa zongmingtei co dangsah a cang he .
44005017	Mataico tlangbui alaicaipaw le a vesaw vytei le Sadusi phu a cangpaw sahlo cawh aa hei a tlia ngetei .
44005018	Apostol sahlo cawh tle he ka , vaitlang thong letah aa thlah he .
44005019	Canghrasala zai taco Abuipaw a vaiming tah thong-ing ingkaw cawh hong ka , a piakhui he ,
44005020	taico aaning cawh , “ Va sei la , behnah ingdung chung lekhei a va daw la , hringnah a thapaw bia a cangpaw heh cawngsaw sahlo kha va ching tua o , ” a tah he .
44005021	Khua a dui taikhei a chingpaw he hraco behnah ingdung chunglang cawh a nae he ka , cawngsaw khah aa cawngpah he . Tlangbui alaicaipaw le a vesaw sahlo aa va chua tihtah Sanhedrin ( Israel nawhnuitu sahlo a pahmonah alaipaw pui a cang ) khah y he ka , apostol sahlo cawh thong leco aa va ysah he .
44005022	Canghrasala thong-ing aa va phah tih taco , thong-ing bui sahlo taco ma cawngsaw tlaw cawh hmuh bei he . Macawtaco va sei kaw he ka ,
44005023	“ Thong ing ingkaw cawh cabi a hrai thlang ka , a vaipaw sahlo cawh ingkaw letah a daw thlangpaw he kaa hmuh he , canghrasala , ingkaw sahlo cawh hong he peh ka , kaa ming tihtah a chung letah ahohmai hmuh bei peh , ” tatah aa thuisah he .
44005024	Ma thuisahnah bia cawh aa thui tihtah behnah ing vaitu sahlo aa buipaw le tlangbui macang sahlo cawh aa ningping ka , ma heh zekhatamaw a cang tah he ka , pacangrung tah aa ung .
44005025	Mataico thaikhehpaw a vong he ka , “ Ngetua o ! Cawngsaw pahning thong letah naa thlah pawhe khah behnah ingdung chung letah a daw he ka , cawngsaw sahlo aa cawngpah leimei he , ” tatah aa tah .
44005026	Macawtaco , behnah ing vaitu sahlo aa buipaw cawh a kih rai letei abui sahlo khaco piathlah he ka , apostol pahning cawh aa va chuakhui he . Canghrasala tharung hmang tah zekhatahmai tah bei he , zecawtamaw tatah zawpui takhei alung tah aa ma vaseh sua a tah aa cinah cawtah a cang .
44005027	Apostol sahlo cawh aa va chuakhui khy tai he tah , tlangbui alaicaipaw tah bia hae ná he seh tah he ka ; Sanhedrin hme leco a dawsah he .
44005028	Tlangbui alaicaipaw tah , “ Ma Zisu a ming hei cawngpah lai bei he ceh tatah biasah teitah kaa ca tah he , canghrasala Jerusalem khuachung cawh naa cawngpah ná tah chih thlang myca ka , Zisu a thihnah kong lehei sua phosah na ma pachia he ceh hi , ” a tah he .
44005029	Piter le ahringpaw apostol sahlo taco , “ Cawngsaw rei navy co Khazing rei kaa nge hri ruapaw a cang !
44005030	Khraws letah khaipai he ceh katei , naa thawpaw Zisu khah kaa mapaw sahlo aa Khazing tah thihnah taitah a patho kaw .
44005031	Israel cawngsaw sahlo tah aa suanah a ngepachih tah ngethai aa cang nápaw cawtah Khazing tah Abui le Pachahtu tah a cacang lang a cuicaling myca .
44005032	Kaaning sahlo heh ma hming sahlo a hnikhuitu cang he peh ka , Ama a rei a ngepaw sahlo khatah Khazing tah a pehpaw he Thlawpaw Pathai zong a cang hrah , ” tatah aa tah .
44005033	Sanhedrin phu taco ma bia cawh aa thui tihtah aa thingae ngetei ka , thaw aa du he .
44005034	Canghrasala Gamalia aa tahpaw Farasipaw , phungbia cawngpahtu , cawngsaw vytei tah aa cizawpaw takhei Sanhedrin hme leco a daw ka , ma tlaw heh alailang sungkheh tei piakhui cong law , a tah he .
44005035	Mataico aa hai letah , “ Israel cawngsaw sahlo , ma tlaw cung letei tua na pachia pawhe ceh heh achaw teitah pacang tua my lo .
44005036	Khuahlai takhei ama leh ama khah mehlai ka cang a tahpaw Theuda va chuh ka , cawngsaw 400 hrawng tah ama cawh aa zui . Canghrasala ama cawh theh he ka , a hningzuitu vytei cawh a paipatlaw he ka , zehmai cang bei he .
44005037	Ama khy taico Judas , Galili cawngsawpaw cawh mehlu reining tah va chuh ka , carae tho rua pawtah cawngsaw phukheh khah a hruichua he . Ma cawngsawpaw zong cawh theh hrah he ka , a hningzuitu vytei cawh a paipatlaw thlang hrah he .
44005038	Macawtaco , atoteipaw kong lehei rawhnah peh ka ca dupaw he cawh ma tlaw heh thlaw la , seisah thlang o ! Aa pacangpaw le aa hming tuapaw heh mehnung taiteipaw a cang caco , a rawh kaw thlang a .
44005039	Canghrasala , ma heh Khazing taitah a cang caco , ma tlaw heh thly khy bei he ceh ; Khazing kaa dy tahpaw naaning teitah naa bi tae a , ” a tah he .
44005040	A reipaw bia leco aa nawtlah ka , apostol sahlo cawh behnah ing chunglang y he ka , aa cheisah he . Mataico Zisu ming tah phung rei khaw bei ceh tah he ka , aa thlaw he .
44005041	Apostol sahlo cawh Sanhedrin taico piathlah he ka , aa thaw a chah ngetei , zecawtamaw tatah Zisu a ming rawng tah tai-ingnah a ing tlangpaw ka cang peh aa tah cawtah a cang .
44005042	Ningkheh khy ningkheh behnah ingdung chung le ingkheh khy ingkheh khei Zisu cawh Khri a cang tahpaw thawngchawbia cawngpah le y khui khah tai bei he .
44006001	Ma ningcai taco Zisu hningzuitu sahlo cawh a ka vy lo leimei he ka , aa hrong letei Grik rei a cuipaw Juda cawngsaw sahlo takhei Hebru rei a cuipaw Juda cawngsaw sahlo cung lekhei aa lungtling be , zecawtamaw tatah e le ba ning tating rainah kong letah kaa lahme sahlo heh aa mingpakhung he aa tah .
44006002	Macawtaco apostol pahrawhluihning takhei hningzuitu vytei khah pahmo he ka , “ E le ba khuakhang rawh tah Khazing bia reilai laky khah kaa dethlang caco , kaa cawtah chah a be .
44006003	Macawtaco uny sahlo , naa hrong chung lehei cawngsaw pasarih , Thlawpaw tah a chihpaw le a singpaw thing la , ma rai heh aaning aa cung letah khing he peh ka ,
44006004	kaaning cawh thlawchang le Khazing bia reilai rai lehei ka pei hri a he peh , ” aa tah he .
44006005	Apostol sahlo tei ma rawhnah aa chuakhuipaw cawh aa lung a cang ngetei . Macawtaco zingnah le Thlawpaw Pathai tei a chihpaw cawngsaw , Stiven khah aa thing ; Mataico Filip , Prokora , Nikanor , Timon , Parmena le Antiok khuapui cawngsawpaw Juda behnah lang a palehpaw Nikola khah aa thing he .
44006006	Ma tlaw cawh apostol sahlo khaco va chuakhui he ka , apostol sahlo taco aa cung letah aa kih pahnia he ka , thlaw aa changpah he .
44006007	Macawtaco Khazing bia cawh a ka vy leimei ka , Jerusalem khuachung letah Zisu a zingpaw sahlo cawh a ka ngetei he ka , tlangbui a hlupui tah Zisu cawh aa zing hrah .
44006008	Khazing ningdonah le hmingtuakhyná tah a chihpaw Stiven takhei , khuarawha hming le ningang chuipaw paching pakhanah khah cawngsaw hrong letah a tua .
44006009	Caduisai cawh cawngsaw thaikhehpaw cawh Stiven cung letah aa lungtling be . Ma sahlo cawh Sae cangnah taitei luasahpaw sahlo aa Synagog taitei cawngsaw sahlo a cang he . Sairini khua le Alekzandria khua , Silisia le Asia raang letei a ungpaw Juda cawngsaw sahlo khah a cang he . Ma cawngsaw sahlo taco Stiven a bia cawh aa ei ,
44006010	canghrasala a singnah le Thlawpaw tei bia a reipaw khah ei khy bei he .
44006011	Mataico , “ Stiven tah Moses le Khazing khah dy he katei , reipachianah bia a reipaw khah kaa thui , ” tatah a tah ruapaw takhei cawngsaw thaikhehpaw khah aparuh teitah aa pasy he .
44006012	Macawtaco , zawpui le macang sahlo le phungbia cawngpahtu sahlo khah aa pasy he . Ma tlaw taco Stiven cawh tle he ka , Sanhedrin hme leco aa va chuakhui .
44006013	Biahnihtu pakheipaw sahlo zong va chuakhui he ka , aa reipaw cawh , “ Ma cawngsawpaw tahei phungbia le hming pathai reipachia heh tai khawh beh .
44006014	Ma Nazaret Zisu tahei ma behnah ing heh chehthlah a neh ka , Moses tei a ma pehpaw phunglang heh a thlai a , tatei a tahpaw kaa thui , ” tatah aa tah .
44006015	Sanhedrin letei a tythlangpaw cawngsaw vytei taco Stiven cawh taa ky tah mingchai he ka , a mehme cawh vaiming mehme hratah a cangpaw khah aa hmuh .
44007001	Mataico tlangbui alaicaipaw taco , “ Aa ca tahnah bia heh ahmang maw ? ” tatah a hae .
44007002	A paleipaw cawh , “ Paw sahlo le uny sahlo , ka bia heh nawthlia tua o ! Alaisuipaw Khazing cawh kaa mapaw Abraham khatah Haran khuapui letah a ung hlai Mesopotamia raang letah a ungning takhei a za paly .
44007003	Khazing taco , ‘ Na raang le na mingphing seisai la , ka ca hmuh sápaw raang lang sei , ’ tatah a tah .
44007004	Macawtaco Chaldi cawngsaw sahlo aa raang cawh seisai ka , Haran khuapui letah khua a va sah . A paw a thih khy taitah Khazing tah ama cawh atotei naa ungnahpaw raang lang heh a va sei sahpaw a cang .
44007005	Khazing tah ama cawh ma lehei cy vy zehmai pei be , a phe a chia nápaw alui achiatei hmai pei be . Canghrasala Abraham cawh ma ningcai leco sawtei hnui lytah ung hrah hmai my seh la , Khazing tah ama cawh ama le ama khy taiteipaw a pathlah sahlo tah ma raang heh naa cy a , tatah bia a kang .
44007006	Ma khy taico Khazing taco Abraham cawh , ‘ Na pathlah sahlo tah aa raang a cang lypaw male raang letah khuachai cang tae he ka , kung zapali chung sae cang he ka , tua chahly tah tua a cang he a .
44007007	Canghrasala sae tah a hmangpaw he mingphing khah , kama tah dangtah a he neh ka , ma khy taico ma raang taico chuhthlah a he ka , ma hminghmaw lehei aa pa be a , ’ tatah a tah .
44007008	Mataico , Abraham cawh cingpatainah kong biatainah khah a peh . Taico Abraham tah Isak cawh sah ka , a chua khy taitah ningreh lekhei a cingpa cawh a tai . A hning khy taco , Isak tah Jakob cawh sah ka , Jakob taco aa ma pathlahtu mehpuimaw sahlo pahrawhluihning khah a sah he .
44007009	A utei sahlo taco asuipaw Josef khah aa hnachuanah cawtah Izipt raang lang sae tah aa zua . Canghrasala Khazing tah ungkhui ka ,
44007010	ruhanah a tongpaw vytei chung taikhei a pachah lai . Ama tah Josef khah singnah pei ka , ma rawng taco Izipt siangpahrang Faraoh tah mehmechaw a peh . Macawtaco ama cawh Izipt raang le abui ing chung vytei cung letah uhtu tah a tua .
44007011	Mataico Izipt raang le Kanaan raang chung vytei cawh cakaang tah dai ka , taithui ngetei he ka , kaa mapaw sahlo cawh e ruapaw zehmai hnui bei he .
44007012	Jakob tah Izipt raang letah saze a ung tahpaw khah a thui tihtah kaa mapaw sahlo khah a uikhehnah kaangsang a zongsah he .
44007013	A uihningnah aa va sei ning taco , Josef tah a uny sahlo khah ahomaw a cang tahpaw ching he ka , Faraoh taco Josef a ingchungkho kong cawh a thui .
44007014	Ma khy taihei Josef taco a paw Jakob le a ingchungkho pungpaluh , aa zongmingtei tah songsarih le papangaw a cangpaw he khah a va lahsah he .
44007015	Macawtaco , Jakob cawh ama le kaa mapaw sahlo aa thihnah raang a cangpaw Izipt raang lang heh a cung thlah .
44007016	Aa rawh sahlo khah Shekem khua lang kawkhui he ka , Abraham tei Shekem khua cawngsawpaw Hamo a sawtei sahlo taitah tangka tei a cawhpaw thlai lekhei aa phung he .
44007017	Khazing tei Abraham bia a kangpaw cai cawh tling daimang tei ca ka , Izipt raang letei a ungpaw kaa mingphing sahlo cawh a pungzang ngetei he .
44007018	Mataico siangpahrang ahringpaw , Josef kong a hnih khawh lypaw cawh Izipt raang uhtu tah a va cang .
44007019	Ama taco kaa mingphing sahlo khah rorang dutah hreh he ka , nysai apithapaw sahlo cawh thi ná he seh tatah alailang aa va sah thlang he .
44007020	Ma ningcai leco Moses cawh pi ka , a chuhthai ngetei . A paw a ing letah thlah thung chung aa cong .
44007021	Ama cawh alailang letah aa va chia tihtah , Faraoh a sawcanu takhei law ka , ama a sawtei tah a tua .
44007022	Moses cawh Izipt cawngsaw tei aa hnipaw vytei khah cawng hrah ka , biarei le tuahre leco hming a tua khy ngeteipaw a cang .
44007023	Moses cawh kung songli a tah tihtah a vesaw Israel cawngsaw sahlo khah ka ve he tah ka , a sei .
44007024	Aaning hrong letei pakhehpaw khah , Izipt cawngsawpaw tah tua chahly tei a tua leimeipaw khah a hmuh tihtah a va baw ka , a phulá pawtah Izipt cawngsawpaw cawh a thaw .
44007025	Moses taco , a mingphing tahei aaning pachá pawtah Khazing tah ama khah ahmang tahpaw heh aa hni thlang thly a tatah a rawh , canghrasala aaning sahlo taco hnih bei he .
44007026	A ningthlamongpaw letah Israel cawngsaw a dai leimeipaw he khah Moses taco a hmuh he . Aa kaa letah arainah tua a pachia ka , ‘ Vesaw leh , naaning cawh uny pui naa cang caw , zecawtamaw pakheh le pakheh na dai he ceh ? ’ a tah he .
44007027	Canghrasala pakhehpaw tua chahly tei a tua leimeipaw cawngsawpaw takhei Moses cawh nanghly ka , ‘ Ahomaw kaa cung letah uhtu le biacetu tah a ca tua ?
44007028	Zahai tei Izipt cawngsawpaw na thawpaw hrakhei maw thaw na pa du ? ’ tatah a tah .
44007029	Moses tah ma bia cawh a thui tihtah Midian raang lang khah a sai . Ma leco raang hringpaw cawngsaw hratah khuasah ka , sawcapaw pahning a sah he .
44007030	Kung songli a tah khy lekhei vaiming pakheh cawh Moses khaco Sinai tlaang kae sadi raang lekhei chingbu me tei a kang leimeipaw tah a za paly .
44007031	Ma cawh a hmuh tihtah a hmuhpaw lekhei a ning a ang . Va sei ka , a ne teitah va ming ka , Abuipaw o cawh a thui ,
44007032	‘ Kama cawh na mapaw sahlo aa Khazing , Abraham , Isak le Jakob aa Khazing ka cang , ’ tah ka , Moses cawh a cinah cawtah a cathing ka , ming ngang be .
44007033	Mataico Abuipaw taco a hai letah , ‘ Na phepakong khah pahlu , na dawnahpaw alui khah hming pathai a cang .
44007034	Izipt raang letei ka cawngsaw sahlo aa taithuinah khah ka hmuh pase myca . Vaisang aa ynah thong khah thui myca neh ka , aaning sahlo luasah rua pawtah ka zuh myca . Atoheh a vong la , Izipt raang lang ka ca thlaw kaw a , ’ tatah a tah .
44007035	Ma Moses heh , ‘ ahomaw uhtu le biacetu tah a ca tua , ’ tah he katei , aa za du lypaw khah a cang . Ama cawh aaning uhtu le lua sápaw tah chingbu letei vaiming ama kha a langnah thongtah Khazing tei a thlawpaw a cang .
44007036	Ama taco Izipt raang taikhei piakhui he ka , Izipt raang , Rili Sai letah le sadi raang letei kung songli aa vezi chung lekhei khuarawha hming sahlo le ningang chuipaw paching pakhanah sahlo khah a tua .
44007037	Israel cawngsaw sahlo khah , ‘ Khazing tah kama hapaw Khazing khuavang heh naaning naa cawngsaw chung lilaw taitah a ca thlawpah he , ’ tatei a tahpaw he khah Moses heh a cang .
44007038	Ama cawh raangca letei zawpui a pahmopaw khakhei za ung ka , Sinai tlaang cung letah ama khatah bia a reipaw vaiming khakhei ung ka , taico kaa mapaw sahlo khatah a za ungpaw cang ka , ama cawh kaaning khatah pehchingpaw Khazing bia hring a za lawpaw a cang .
44007039	Canghrasala , kaa mapaw sahlo taco a rei za nge du bei he . Za dy laky he ka , aa lungthing co Izipt raang khah aa ngechai .
44007040	Aron khah , ‘ Kaa hme a ma chui rua pawtah khazing sahlo ma tuapah . Izipt raang taitah a ma piakhuipaw Moses zekhatamaw a tua tahpaw hnih khawh bei peh ! ’ tatah aa tah .
44007041	Ma cawh co teitei nono aa tuanahpaw cai khah a cang . Thuihlainah tua he ka , ma aa kia tei aa tuapaw nono cawh pasungpanawnah pui aa tuapah .
44007042	Canghrasala Khazing tah hningchai he ka , avai letei a ungpaw ning le thlawpaw le esi sahlo khah a behsah myca he . Ma tahei Khazing khuavang sahlo cabu letei ciapaw khah ahmang tah a langsah he , ‘ Israel cawngsaw sahlo , sadi raang lekhei kung songli chung kama khatah athuihlainah le pehlainah naa va tle maw kha ?
44007043	Molek khazing ing le naa khazing Refan naa tahpaw esi beh rua tei naa tuapaw nono sahlo cawh na songlai he ceh . Macawtaco Babilon raang a khunglang sae tah ka ca thlawhly he a . ’ tatah a cia .
44007044	Kaa mapaw sahlo tah Khazing kaa ning kha a ung tah hninah tah sadi raang letah pai thlangda aa hnui . Ma cawh Khazing tah Moses ching katei , a hmuh sahpaw hmuisang tei hratah tuapaw a cang .
44007045	A ma pathlahtu sahlo taco ma cawh aa paw sahlo taikhei law he ka , Khazing tei a tingchua hlangpaw he mingphing sahlo taitah rang aa lah ning takhei Josua hruinah rai lekhei pai thlangda cawh aa seikhui lai . Ma cawh David a chai tai lekhei ma raang leco a ung thlang .
44007046	David taco Khazing dukhuinah hmuh ka , Jakob a Khazing cawtah a ung nápaw hminghmaw ka sah pá a , tatah Khazing khah a hae .
44007047	Canghrasala Khazing caw tei ing a sahpaw cawh Solomon a cang .
44007048	Caduisai cawh Cungnungcai Khazing cawh cawngsaw tei sahpaw ing letah ung be . Khazing khuavang Isaiah tei a reipaw hratah ,
44007049	‘ Vaicung cawh ka buidyching cang ka , alui cawh ka phe chianah a cang . Zehapaw ing maw ka cawtah naa sá a ? A cang ly leh zeletamaw ka ung nápaw hminghmaw cawh a cang a ?
44007050	Ma hming vytei heh kama ka kih chuh cang bei he maw ? ’ tatah Abuipaw tah a tah .
44007051	Naaning meh lungkhong cawngsaw , lungthing le nawkho cingpa a tai lypaw sahlo , naa mapaw sahlo tei ky naa lo hrah . Thlawpaw Pathai cawh naa pakhang cakhawng leimei thlang .
44007052	Naa mapaw sahlo tei aa hreh lypaw Khazing khuavang pakheh chang ung he maw ? Mehdingpaw a vong nápaw kong a reihlangpaw sahlo hmai aa thaw he kho . Taico atoheh naaning tah ma cawngsawpaw cawh lui he ceh ka , naa nawng .
44007053	Naaning cawh vaiming sahlo hmang tei kaa mapaw sahlo letah pehpaw phungbia a hnuipaw cang he ceh ka , canghrasala ma phungbia cawh zui bei he ceh , ” tatah a tah he .
44007054	Ma bia cawh aa thui tihtah aa thingae ngetei ka , aa haw aa riá so .
44007055	Canghrasala Stiven cawh Thlawpaw Pathai tah chih ka , avai lang a y ka , Khazing rungnawnah le Khazing kih cacang lang letah Zisu a daw thlangpaw khah a hmuh .
44007056	Ama taco , “ Mingtua o ! Avai a hong ka , Khazing cacang lang letah Cawngsaw Sawcapaw a daw thlangpaw ka hmuh , ” tatah a tah .
44007057	Ma tih taco aa nawkho a pamai he ka , athang puitah ysang he ka , va saihno he ka ,
44007058	khuapui alailang cawh hrui lai he ka , alung tah aa va . Stiven sua a phosahpaw sahlo cawh aa angkilai sahlo pahlu he ka Saul aa tahpaw satlepaw takhei a tlepah he .
44007059	Alung tei aa va leimeining taco Stiven tah , “ Abuipaw Zisu , ka thlawpaw law my lo , ” tatah thlaw a chang .
44007060	Mataico a khuh panai ka , “ Abuipaw , aa suanah heh ngethai my lo , ” tatah a y . Ma a rei khy taico a thi .
44008001	Mataico , Saul cawh Stiven thawnah leco a naw a tlah hrah . Saul tah khrisawbu a hrehnah Ma ning leco Jerusalem khuapui letei khrisawbu cung lekhei hrehnah a rupaw pui tlung ka , apostol sahlo rei ly co zingtu vytei cawh Judia raang le Samaria raang tahpaw lekhei a paipatlaw he .
44008002	Taico , Khazing a zingpaw cawngsaw sahlo takhei Stiven a rawh cawh phung he ka , mangchia aa sah .
44008003	Ma duitei cawh Saul taco khrisawbu khah rorang a pachia he . Ingkheh khy ingkheh seilai ka , canu capaw khei hruiphi lai he ka , thong letah a thlah he .
44008004	A paipatlawpaw cawngsaw sahlo taco aa seinah maikaw lekhei thawngchawbia cawh aa reilai .
44008005	Filip cawh Samaria raang letei khuapui lang khah sei ka , ma leco Khri kong cawh a y khui .
44008006	Zawpuipaw taco Filip bia a reipaw cawh thui he ka , ningang chuipaw paching pakhanah a tuapaw sahlo khah aa hmuh tihtah a reipaw bia khah achaw teitah aa nge .
44008007	Cawngsaw hlupui chung taikhei thlawpaw pialuipaw sahlo cawh aa ysang hmotah pia he ka , a zung athipaw le a phe a songpaw ahlupui a dang he .
44008008	Macawtaco , ma khuapui letei a ungpaw cawngsaw sahlo cawh a lawng ngetei he .
44008009	Ma khuapui leco Simon aa tahpaw cawngsawpaw pakheh a ung . Ama cawh ca-ia a thaipaw cang ka , Samaria cawngsaw vytei khah aa khuarawh a haasah ngetei he . Mehlai ka cang tatah a pachaw ngetei ka ,
44008010	cawngsaw vytei , mehlai mehchia takhei a rei cawh nge he ka , “ Hmingtuakhynah a rungnawpaw aa za tahpaw Khazing hmingtuakhynah a hnuipaw cawh ama heh pui a cang ky he , ” aa tah .
44008011	Ama cawh aa zui lai , zecawtamaw tatah a thainah ca-ia khei aaning sahlo khah cai sypui aa ning a za angsah rawng he tah a cang .
44008012	Canghrasala Filip tei Khazing painah raang kong thawngchaw le Zisu Khri ming kong a reipaw khah aa zing tihtah canu kha capaw kha baptisma a cang he .
44008013	Simon zong taco zing ka , baptisma cawh a cang hrah . Taico Filip khah a seinah maikaw lang zuilai ka , paching pakhanah rungnawpaw le ningang chuipaw a hmuhpaw sahlo takhei a khuarawh aa haasah .
44008014	Jerusalem khuapui letei a ungpaw apostol sahlo taco Samaria cawngsaw sahlo tah Khazing bia aa cyhlang tahpaw cawh aa thui tihtah aaning sahlo khaco Piter le Johan cawh aa thlaw he .
44008015	Aa va phah tihtah Thlawpaw Pathai aa hmuh nápaw cawtah khei thlaw aa changpah he ,
44008016	zecawtamaw tatah aaning sahlo aa cung lekhei Thlawpaw Pathai cawh za tlung balang be . Abuipaw Zisu ming tah baptisma cy khah aa ing .
44008017	Mataico Piter le Johan taco aa cung lekhei aa kih pahnia he ka , Thlawpaw Pathai cawh aa hmuh .
44008018	Aa cung letei apostol sahlo tah aa kih aa pahnianah pawtei Thlawpaw peh aa cangpaw khah Simon taco a hmuh tihtah tangka khah ca pei he neh ka ,
44008019	“ Ma rai hrekhynah heh pa pei hra la , aa cung letei ka kih ka pahniapaw cawngsaw maikaw tah Thlawpaw Pathai cawh aa hmuh hrah nápawtah , ” tatah a tah he .
44008020	Piter taco , “ Na tangka cawh nama khatah lyde thlang seh , zecawtamaw tatah Khazing lahsong heh tangka tah ka cawh khy a tah na rawh cawtah hei !
44008021	Nama cawh Khazing a rai lehei tingvy hnui bei ceh , zecawtamaw tatah Khazing hme letah na lungthing pathai be .
44008022	Ma chahlynah heh a ngepachih la , Abuipaw khatah thlawchang . Ama taco na lungthing letei ma rawhnah na hnuipaw khah a ca ngethai mai a .
44008023	Nama cawh iavaw ná tah chih ceh ka , suanah sae letah a tangpaw na cang tahpaw ka hni , ” tatah a palei .
44008024	Simon tah , “ Na reipaw cawh ka cung letah a tlung ly nápawtah ka cawtah Abuipaw cawh pa naw pah ky law , ” tatah a tah .
44008025	Piter le Johan taco , Abuipaw bia cawh aa y khui khy taikhei Samaria khuatei a hlupui letah phung reipai lai khei Jerusalem khuapui lang cawh aa va kaw kaw .
44008026	Ningkheh cawh Abuipaw a vaiming pakheh tah Filip cawh , “ Thuilang sadi raang lang tei langpui Jerusalem taitei Gaza lang seinahpaw lang khah sei , ” tatah a tah .
44008027	Macawtaco a tho ka , langpui leco Ethiopia cawngsaw hrilopaw , Ethiopia siangpahrangno Kanda a cho a mingkaitu alaicaipaw khah a tong . Ma cawngsawpaw heh Jerusalem lang khah Khazing beh pawtah sei ka ,
44008028	ranglai a va ci ka , Khazing khuavang Isaiah a ciapaw cabu rei hmo khei a va kaw kaw lang a cang .
44008029	Thlawpaw taco Filip cawh , “ Ranglai lang khah va sei la , a kae lekhei a va daw tua , ” tatah a tah .
44008030	Macawtaco Filip cawh ranglai a ungnah lang cawh va sai ka , cawngsawpaw tei Khazing khuavang Isaiah a ciapaw cabu a reipaw khah a va nge . Filip tah , “ Na reipaw bia khah na lung a tlai maw ? ” tatah a hae .
44008031	Meh-laipaw taco , “ Pakheh kheh tah chingpase lypaw co zekhatamaw ka lung a tlai thai a ? ” tatah a tah . Mataico , Filip khah ama kha a va ty hrah law tatah a song .
44008032	Meh-laipaw tei Capathai a reilaipaw cai cawh ma heh a cang , “ Ama cawh thaw rua pawtei aa seikhuipaw tuu hratah seikhui he ka , tuu teitei cawh a hming a ngytu hme letah de teitah a ungpaw hratah Ama cawh a kaw hmai ang be .
44008033	Ningzaw aa thle tihtah a reikaitu ung bei he . A hringnah cawh lá tah a ung thah cawtah hei aho tamaw a pathlah sahlo aa kong cawh a rei a ? ” tahpaw heh .
44008034	Meh-laipaw taco Filip cawh , “ Ningdonah pawtah pa ching tua , Khazing khuavang tahei aho kong maw a rei , ama a kong maw a rei , ahringpaw kong ? ” a tah .
44008035	Macawtaco Filip taco , meh-laipaw tei a rei leimeipaw Capathai cai ceingei co patho ka Zisu kong thawngchawbia cawh a ching .
44008036	Langpui letah aa va seipai lai co , tui a ungnahpaw hminghmaw va phah he ka , meh-laipaw taco , “ Mingtua , ma lehei tui a ung hi ! Baptisma a cang pawtah ze tamaw a pa pakhang ? ” tatah a tah .
44008037	Filip taco , “ Na thinglung vytei tah na zing caco baptisma na cang khy thlang , ” a tah . Meh-laipaw taco , “ Zisu Khri cawh Khazing Sawcapaw a cang tah ka zing , ” tatah a chai .
44008038	Macawtaco , ranglai cawh a dawsah law a tah . Mataico Filip le meh-laipaw cawh aa pahning tah tui lang cawh cungthlah he ka , Filip taco baptisma cawh a cangsah .
44008039	Tui taitah aa ka pia tihtah Abuipaw Thlawpaw taco Filip cawh rairang teitah seihly khui ka , meh-laipaw taco , ama cawh hmuh kaw khawh be , canghrasala a nawng teitah lang leco a seilai .
44008040	Canghrasala Filip cawh Azota khua letah a lang ka , Sisaria khua a phahnah tai , a tlonglaipaw khua vytei lekhei thawngchawbia cawh a rei lai .
44009001	Ma chung vytei leco Saul cawh Abuipaw a hningzuitu sahlo khah thaw thlu thlang pawtah khei , pachih parong leimei thlang he ka , tlangbui alaicaipaw khakhei a vaw ka ,
44009002	Damaska khuapui chung letei a ungpaw synagog sahlo letei peh ruapaw tlekhynah ca khah a va hae . A dunah cawh ma lekhei Zisu cawngpahnah langpui a zuipaw a hmuh caco he , canu kha capaw kha tle tah , Jerusalem khuapui lang va chuakhui tei thongthlah ruapaw he takhei a cang .
44009003	Taico sei ka , Damaska khuapui a tlung cai taco sung sungkheh tah avai taikhei a khaipaw tah a kaekang khah a za khaipaleh .
44009004	Alui leco pohly ka , “ Saul , Saul , zecawtamaw na pa hreh ? ” tatei a tahpaw o khah a thui .
44009005	Saul taco , “ Abuipaw , ahomaw na cang ? ” tah ka , “ Na hreh leimeipaw Zisu ka cang hi .
44009006	Tho la , khuapui chunglang a va nae la , ma letei a ungpaw taco na tua ruapaw khah aa ca ching tae a , ” tatah a tah .
44009007	Saul khatei khua a tlawng hrah pawhe cawngsaw sahlo cawh ma leco aa khuarawha hmo khei a daw thlang he ka , o cawh thui he ka , canghrasala ahohmai hmuh bei he .
44009008	Saul cawh alui taico tho ka , canghrasala a meh a dui tihtah zehmai hmuh khy be . Macawtaco Damaska khuapui chunglang cawh a kiá khei aa ca awh lai .
44009009	Ningthung chung khua hmuh khy lytah ung ka , zehmai ding e be .
44009010	Damaska khuapui chung leco zingtu Ananias aa tahpaw a ung . Abuipaw taco ama cawh a palyná khei , “ Ananias ! ” tatah y ka , Ananias taco , “ Ma lehei ka ung thlang hi , Abuipaw , ” tatah a chai .
44009011	Taico Abuipaw taco , “ Tho la , Lang Ding aa tahpaw lang letah a ungpaw Judas a ing lang kha va sei la , Tarsas khuapui cawngsawpaw Saul aa tahpaw khah a ung maw , tatah va pakhia tua . Ma cawngsaw cawh thlaw a chang leimei kho .
44009012	Apalynah letah Ananias aa tahpaw cawngsawpaw a vong ka , a meh khua a hmuh khy kaw nápaw takhei a cung letah a kih a pahniapaw khah Saul tah a hmuh , ” tatah a tah .
44009013	Ananias taco , “ Abuipaw , ma cawngsawpaw kong heh a hlupui thui thah neh ka , Jerusalem khuapui chung letei na mehpathai sahlo cung letah chahlynah a hlupui a tuapaw a cang .
44009014	Taico , ama cawh nama na ming a zingpaw vytei sahlo khah tle rua pawtah tlangbui macang sahlo taiteipaw nawhnuinah khakhei , ma lang heh a va chuapaw a cang , ” a tah .
44009015	Canghrasala Abuipaw taco Ananias cawh , “ Va sei thlang ! Ma cawngsawpaw heh Gental cawngsaw sahlo le aa siangpahrang sahlo le Israel cawngsaw sahlo hme letah ka ming a y khui ruapaw tei ka thingpaw ka hmingbo a cang .
44009016	Ka ming rawng tahei zetlua tamaw a tai-ing a tahpaw kama tah ka hmuh sah tae a , ” tatah a tah .
44009017	Macawtaco Ananias cawh Judas a ing lang khah a vaw ka , ing chunglang cawh a nae . Saul a cung leco a kih khah pahnia ka , “ Ka unypaw Saul , ma lang heh na va sei laining tei langpui letah nama kha a palypaw Abuipaw Zisu takhei khua na hmuh khy kaw nápaw tah le Thlawpaw Pathai tah na chi nápaw cawtah a pa taw hi ! ” tatah a tah .
44009018	Mataico ma cangkaw leco , Saul a mehkho taico a pahli hapaw tlah thlah ka , khua cawh hmuh khy kaw ka , mataico tho ka , baptisma a cang .
44009019	Mataico batui a e khy taikhei thawzaang a ka hnui . Damaska le Jerusalem khuapui letah Saul Mataico Saul cawh Damaska khuapui letei a ungpaw hningzuitu sahlo khakhei ning cawngpe a cang .
44009020	Zisu cawh Khazing Sawcapaw a cang tahpaw khah synagog sahlo lekhei a cawngpah palang he .
44009021	A biareipaw a thuipaw vytei cawh aa ning ang ka , “ Ma cawngsawpaw heh Jerusalem khuapui letei a ungpaw Zisu ming a ypaw sahlo cung letah hmuisui tei hrehronah a tuapaw khah cang bei maw ? Taico ma tlaw khah thongthlah a pawtah tlangbui macang sahlo khatah a va chuakhuipaw he cang bei maw ? ” tatah aa tah .
44009022	Saul cawh phungreinah lang lekhei a thaw ka tlung longmang ka , Zisu cawh Khri a cang hrahring tatei a chingpasepaw he bia khei Damaska khuapui letei a ungpaw Juda cawngsaw sahlo cawh reinah hni lytah a tua he .
44009023	Khua sy a ry khy taikhei , Juda cawngsaw sahlo taco thaw rua pawtah khei khuakhang he ka ,
44009024	canghrasala Saul taco aa khuakhangpaw khah a hni . Ama thaw ruapaw taco khuapui hawkaw sahlo lekhei ching kha zai khatah a bo he .
44009025	Macawtaco a hningzuitu sahlo takhei zai tah ama cawh law he ka , abawng khei lungrua a bangbakho lekhei aa thlah hly .
44009026	Jerusalem khuapui cawh a va phah tihtah Zisu a hningzuitu sahlo kha a pakong pawtah a pachia , canghrasala ma tlaw vytei takhei ama cawh a hningzuitu hmuisui a cangpaw khah aa zing lynah cawtah aa ci ngetei .
44009027	Canghrasala Barnaba takhei Saul cawh y ka , apostol sahlo khakhei a va chua khui . Ama taco , Saul tei a khuatlongnah langpui letah Abuipaw a tongnah ningcang le Abuipaw tei a chingpaw le Damaska khuapui letah ci lytah Zisu ming tei phung a reinah kong khah a ching he .
44009028	Macawtaco Saul cawh aaning sahlo khaco ung ka , Jerusalem lekhei a dunah pawtah tlawnglai ka , Abuipaw ming tah raechah teikhei a reilai .
44009029	Grik rei a cuipaw Juda cawngsaw sahlo khakhei bia a pakong he ka , a ei he , canghrasala thaw pawtah a pachia he .
44009030	Zingtu uny sahlo tah ma cawh aa thui tihtah Sisaria khua lang cungthlah khui he ka , Tarsas khuapui lang khah aa seisah hly .
44009031	Mataico Judia raang , Galili raang le Samaria raang hrawnghrang letei a ungpaw khrisawbu sahlo cawh denah cai khah aa hmuh . Khrisawbu cawh aa thawtlung vy ka , Thlawpaw Pathai tah thawzaang pei he ka , pungzang he ka Abuipaw cizaw hmo khei khua aa sah .
44009032	Piter cawh raang chung letah khua a tlawng chung takhei Lida khua letei a ungpaw mehpathai sahlo khatah va sei ka , a va ve he .
44009033	Ma leco song katei , a inah letah kung reh chung a lia thlangpaw cawngsawpaw Aenia aa tahpaw khah a hmuh .
44009034	Piter taco a hai letah , “ Aenia , Zisu Khri tah a ca dangsah . Tho la , na iphaw khah ling , ” tatah a tah . Ma cangkaw leco , Aenia cawh a tho .
44009035	Lida khua le Sharon letei a ungpaw cawngsaw vytei tah Aenia cawh aa hmuh tihtah Abuipaw cawh zing he ka , ama lang a paleh thlu he .
44009036	Jopa khua letah Tabitha ( ma no a ming cawh Grik rei tah , “ Dorka , ” tatah a paleh ) aa tah no hningzuitu pakheh a ung . Ama cawh hmingchaw a tua teipaw le sisah a bong teipaw he a cang .
44009037	Ma ningcai leco a sah ka , a thi . A rawh cawh si he ka , a cung khang letah aa song .
44009038	Lida khua cawh Jopa khua kae letah a ung ; macawtaco hningzuitu sahlo tah Piter cawh Lida khuapui letah a ung thlang tahpaw aa thui tihtah cawngsaw pahning taw he ka , “ Ningdonah pawtah a catleinah pawtah a vong ky law , ” tatah aa va naw .
44009039	Piter cawh aaning khaco va sei ka , a va phah tihtah a cung khang lang cawh aa kekhui . Lahme vytei taco Piter cawh a daw cahlung he ka , Dorka a hringchung tah a tawpaw angki pasuapaw sahlo le ahringpaw chaichi sahlo khah aa caw hmo khei aa hmuhsah .
44009040	Piter taco aaning vytei cawh a khang alailang khah a papia he . Mataico a khuh panai ka , thlaw a chang . A thino lang cawh a hui ka , “ Tabitha , tho , ” tatah a tah . Ma cangkaw leco , a meh cawh ka dui ka , Piter khah ka ming ka , a ka ty .
44009041	Piter taco a kiá tah tle ka , a phe tah a dawsah . Mataico , zingtu sahlo le lahme sahlo khah y he ka , a hring pawtah aaning cawh a peh he .
44009042	Ma cawh Jopa khua taco hnih he ka , mehlupui tah Abuipaw cawh aa zing .
44009043	Piter cawh Jopa khua letei a ungpaw sapho a tuatupaw Simon aa tahpaw khakhei , ning hlupui a ung tei .
44010001	Sisaria khua letah Kornelia aa tahpaw cawngsaw pakheh ung ka , ama cawh Itali raekeh chung letei raekeh zakheh buipaw a cang .
44010002	Ama le a ingchungkho vytei cawh Khazing a cizawpaw le a pei ngeteipaw a cang he . Ama cawh phahlah pongchang tei a ungpaw sahlo khah sai ngetei tah peihlai he ka , a cai ahmang teitah Khazing kha thlaw a chang tei .
44010003	Ningkheh cawh zailang suimehlang pathung hrawng lekhei apalynah hmuh ka , a hmuhpaw leco ama khatah a vong katei , “ Kornelia , ” tatah a ypaw Khazing a vaiming khah a se ngetei pawtah a hmuh .
44010004	Kornelia taco a ci hmo khei mingchai ka , “ Abuipaw , zemaw ? ” tatah a hae . Mataico vaiming taco , “ Na thlawchangnah le mehsisah na pehlaipaw he lahsong sahlo khah Khazing tah a thui thlang .
44010005	Macawtaco , atoheh Jopa khua lang khah cawngsaw taw la , Piter tatah aa ypaw cawngsaw Simon aa tahpaw khah va lah sá o .
44010006	Ama cawh rili kae letei a ing a ungpaw , saving a tuapaw Simon khatah a tlung kho , ” tatah a chai .
44010007	Ama bia a chingpaw vaiming cawh a seihly , taico Kornelia tah a sae pahning le a raitaw raekeh behnah lang a pei ngeteipaw khah a y he .
44010008	Hming a chuacangnah ningcang vytei khah aaning cawh ching he ka , Jopa khua lang cawh a thlaw he .
44010009	Ningthlamongpaw cawh Kornelia tei a tawpaw he tah Jopa khua aa phah cai hrawng lekhei , Piter cawh ningching hrong lekhei thlawchang pawtah ing cung khah a ke .
44010010	A ngaidi ngetei ka , batui e a du . Batui aa tua chung taco , apalynah khah a hmuh .
44010011	Vaicung a hongpaw le paiphaw alaipaw pui ky a lopaw a ki kipali tah alui lang aa za tlahpaw khah a hmuh .
44010012	A chung leco phe palipaw saw a phingtling le alui letah a lai thaipaw saraang a phingtling le a zy thaipaw pavaw a phingtling a ung he .
44010013	Mataico o tah , “ Piter , tho la , ma sahlo khah theh la , e , ” tatah a tah .
44010014	Canghrasala Piter taco , “ Abuipaw , e bei neh ! Apialuipaw le a pathai lypaw cawh zehmai e bang bei neh , ” tatah a palei .
44010015	O taco , a uihningnah letah , “ Khazing tei a pathaisah ciapaw cawh pathai be tah kheh , ” tatah a tah vy .
44010016	Uithung tai , ma hraco tua ka , sungkheh takhei paiphaw cawh vaicung lang khah a lahchy kaw thah .
44010017	Piter cawh a hmuhpaw apalynah a silang rawng tah khuarawha tah a ungchung takhei , Kornelia tei a tawpaw he cawngsaw sahlo taco Simon a ing zeletamaw a ung tahpaw khah va hui lai he ka , ing hawkaw cawh aa va phah .
44010018	Simon cawh y he ka , Piter tatei aa ypaw Simon khah ma lehei a tlung maw tlung ly tahpaw aa hae .
44010019	Mataico , Piter cawh apalynah a hmuhpaw a pacang leimeining takhei cang ka , Thlawpaw taco a hai letah , “ Simon , cawngsaw pathung tah aa ca huilai leimei .
44010020	Macawtaco tho la , a rai lang cung . Aaning kha sei pawtah lung langlo tah ung kheh , kama ka thlawpaw a cang he kho , ” tatah a tah .
44010021	Macawtaco , Piter cawh a va huilaipaw cawngsaw sahlo khatah cung thlah ka , aa hai letah , “ Naa huilai leimeipaw cawh kama ka cang . Zecawtamaw naa pa hui ? ” tatah a tah he .
44010022	Ma tlaw taco , “ Raekeh zakheh buipaw Kornelia a ing lang tah kaa va chuapaw a cang . Ama cawh mehding le Khazing a cizawpaw cawngsaw , Juda cawngsaw vytei tah aa cizawpaw khah a cang . Vaiming pathai tah nama heh , a ing lang va chua tah na reipaw bia thui ná seh , a tah cawtah , ” tatah aa palei .
44010023	Macawtaco , Piter tah ma cawngsaw sahlo cawh ama a khuachai cang pawtah a ing lang a sawng he . Kornelia a ing letah Piter a tlung Ningthlamongpaw leco Piter cawh ma tlaw khaco sei he ka , Jopa khua letei zingtu uny thaikhehpaw sahlo zong a sei hrah he .
44010024	A hazainingpaw leco Sisaria khua cawh aa va phah . Kornelia taco aaning cawh mingkhai thlang he ka , a sawny le a vesaw chaw sahlo zong khah hmingkheh tah a y he .
44010025	Piter cawh ing a va phah tihtah Kornelia taco va dai ka , a phehrang leco a khuh panai ka , a beh .
44010026	Canghrasala Piter takhei a patho . “ A daw tua , kama heh cawngsaw suipaw ka cang hrah hi ! ” tatah a tah .
44010027	Kornelia khatah bia aa rei leimeining takhei Piter cawh ing chunglang a nae ka , cawngsaw hlupui a za pahmo thlangpaw he khah a hmuh .
44010028	Aa hai leco , “ Juda cawngsaw tah Gental cawngsaw khatah huikongnah tua a cang ly le a ve ke cawh , kaa phung khatah a cakhaepaw a cang tahpaw cawh achaw teitah naa hnipaw a cang . Canghrasala ahotei hmai pathai be , a pialui tatah ka tah ly na'pawtah Khazing tah a pa hmuhsah myca .
44010029	Macawtaco na va pa lahsah tih he tahei zehmai lung langlo lytah ka vong hi . Zecawtamaw na va pa lahsah he tahpaw pa ching tua ? ” tatah a tah .
44010030	Kornelia taco , “ Ningpali a tah myca , ato tih cai , zailang suimehlang pathung lehei ka ing letah ung thlang neh ka , thlaw ka chang leimei . Sung sungkheh tah chaichi akhaipaw a tuapaw cawngsawpaw cawh ka hme letah a va daw ka ,
44010031	ma cawngsawpaw taco , ‘ Kornelia , Khazing tah na thlawchangnah khah thui myca ka , mehsisah lahsong na pehlai pawhe khah monghly be .
44010032	Piter tatei aa ypaw Simon khah va lá pawtah Jopa khua lang cawngsaw taw he . Ama cawh rili kae letei a ungpaw , saving a tuapaw Simon a ing letah a tlung kho , ’ tatah a pa tah .
44010033	Macawtaco rairang tah va taw he neh ka , na va chuapaw cawh a chah ngetei . Abuipaw tei kaaning sahlo na ching he tatah a ca tahpaw maikaw khah nge rua tah ma lehei Khazing hme letah kaaning vytei atoheh kaa ungpaw a cang hi , ” tatah a tah .
44010034	Macawtaco Piter tah aa hai leco , “ Khazing cawh hmeming zawng be tahpaw heh zetlua tamaw ahmang tahpaw le ,
44010035	mingphing maikaw taitah Ama a cizaw paw le dingnah a tuapaw cawngsaw cawh a cyhlang he tahpaw cawh atoheh ka hni myca .
44010036	Cawngsaw vytei aa Buipaw a cangpaw Zisu Khri thongtah Khazing tah arainah thawngchawbia Israel cawngsaw a pehpaw he khah naa hni .
44010037	Baptisma peitu Johan tei baptisma phung kong a rei khy tai khei , Galili raang taitah a patho ka , Judia raang chung lekhei zemaw a tlung tahpaw khah naa hni .
44010038	Khazing tah Nazaret Zisu cawh Thlawpaw Pathai le hmingtuakhynah pei ka , khua kih lekhei sei ka , hmingchaw tua ka , Setan chawngnah rai letei a ungpaw vytei khah a dangsah lai he , zecawtamaw tatah Khazing cawh Ama khatah a ung .
44010039	Kaaning sahlo heh Judia raang le Jerusalem khuapui letei a tuapaw hming maikaw a hnihtu cawh ka cang he peh . Aaning sahlo taco Ama cawh khraws letah pathle he ka , aa thaw ,
44010040	canghrasala , Khazing tah Ama cawh thihnah taitah ningthungnah lekhei hringsah kaw ka , hmuh khy pawtah a tua .
44010041	Ama cawh cawngsaw vytei tah hmuh bei he , canghrasala Khazing tah Ama a tehte tah cangruapaw tah a thingpaw kaaning sahlo tah kaa hmuh . Thihnah taitah a tho khy taitah Ama khatah aa e , aa dingpaw ka cang he peh .
44010042	Ama taco kaaning heh cawngsaw vytei khatah thawngchaw rei rua pawtah le Ama cawh mehthi le mehring biacetu tah Khazing tah a thingpaw a cangnah zia chingpaw he tah bia a ma peh .
44010043	Khazing khuavang vytei tei Ama a kong aa reipaw cawh Ama a zingpaw maikaw taco a ming thongtah sua ngethainah aa hmuh a , ” aa tah .
44010044	Piter tei ma bia a rei leimeining taco Thlawpaw Pathai cawh ma bia a thuipaw vytei aa cung leco a za tlung .
44010045	Piter khatei a va sei hrah pawhe Juda cawngsaw cingpa a taipaw zingtu sahlo cawh Gental cawngsaw sahlo cung letah hmai lahsong a cangpaw Thlawpaw Pathai cawh peh a cang cawtah khei aa ning a ang .
44010046	Zecawtamaw tatah rei thuilypaw aa cuipaw le Khazing aa reithaipaw khah aa thui caw takhei a cang . Taico Piter tah ,
44010047	“ Kaaning kaa hmuhpaw Thlawpaw Pathai a hmuh hrahpaw sahlo heh , tui tah baptisma cang rua pawtah ahomaw a pakhang khy he ? ” tatah a tah .
44010048	Mataico , aaning sahlo khah Zisu Khri ming tah baptisma cang law a tah he . Baptisma a cangsah khy tai he tah , kaaning khatah caang cong thlang law tatah Piter cawh aa thly .
44011001	Apostol sahlo le Judia raang letei a ungpaw zingtu uny sahlo takhei Gental cawngsaw sahlo zong tah Khazing bia aa cyhlang hrah myca tahpaw khah aa thui .
44011002	Macawtaco Piter khah Jerusalem lang a sei tihtah cingpa a taipaw zingtu sahlo taco ama cawh aa mochia .
44011003	“ Cingpa a tai lypaw cawngsaw sahlo aa ing lang sei ceh ka , aaning khatah batui na e , ” tatah aa tah .
44011004	Macawtaco Piter tah hming khah a cang naningpaw hrakhei zezongpui khah a chingpase he :
44011005	“ Jopa khua letah ka ungning tah thlawchang leimei neh ka , apalynah ka hmuh . Paiphaw alaipaw pui , a ki kipali tah vaicung taikhei ka ungnahpaw letah a za tlah leimeipaw ka hmuh .
44011006	A chung leco ming neh ka , alui letei a ungpaw saraang phe palipaw , raang saw sahlo , a lai thaipaw sahlo le , avai letei a zy laipaw pavaw sahlo khah ka hmuh he .
44011007	Mataico o thui neh ka , ‘ Piter , tho tua , theh la e , ’ tatah a pa tah .
44011008	‘ Abuipaw , e bei neh ! A pathai lypaw cawh zehmai e bang bei neh , ’ tatah ka palei .
44011009	O taco vaicung taitah a uihningnah leco , ‘ Khazing tei a pathaisah ciapaw cawh pathai be tah kheh , ’ tatah a pa tah .
44011010	Ma hraco uithung tai cang ka , mataico paiphaw cawh vaicung lang lahchy kaw a cang .
44011011	Ma cai ceingei leco Sisaria khua taitah aa va tawpaw he cawngsaw pathung ka tlungnah ing hawkaw aa va phah .
44011012	Aaning kha sei pawtah lung langlo tah ung kheh tatah Thlawpaw taco a pa tah . Ma uny paruh zong heh kama kha sei hrah he ka , Kornelia a ing cawh ka va nae he peh .
44011013	Kornelia taco vaiming a ing letah apalynah kong cawh ma ching ka , ‘ Piter tatah aa ypaw Simon cawh va lá pawtah Jopa khua lang cawngsaw taw he .
44011014	Ama taco nama le na ingchungkho vytei pachah naa cang nápaw bia khah a ca ching he a , ’ a tah .
44011015	Mataico bia rei ka pachia cangkaw leco , Thlawpaw Pathai cawh a hrangthonah letei kaa cung letah a za tlungpaw hrakhei aa cung leco a za tlung .
44011016	Mataico Abuipaw tei , ‘ Johan taco tui tah baptisma a cangsah he , canghrasala Thlawpaw Pathai tah baptisma cangsah na cang he ceh , ’ tatah a reipaw bia khah ka thui .
44011017	Macawtaco , Abuipaw Zisu Khri a zingpaw kaaning khatah pehpaw Thlawpaw Pathai lahsong khah Khazing tah a peh hrah pawhe tei a cang caco , kama taco zekhatamaw Khazing cawh ka ei khy a ? ” tatah a tah .
44011018	Ma bia cawh aa thui tihtah aa zongmingtei co Piter cawh mochia khawh lytah Khazing khah aa reithai , “ Khazing tah Gental cawngsaw hmai angepachihnah le hringnah naw a peh thlang he , ” tatah aa tah .
44011019	Stiven kha a peitlenah rawng tei hrehnah a ingpaw sahlo he khah a paipatlaw he ka , Fonisia raang , Saipras tuiraw le Antiok khuapui tai khah phah he ka , Juda cawngsaw a cangpaw cy khah thawngchaw bia khah aa ching he .
44011020	Ma duitei cawh aaning letei thaikhehpaw , Saipras tuiraw le Sairin khua taiteipaw cawngsaw sahlo cawh Antiok khuapui lang khah sei he ka , Grik cawngsaw sahlo zong khah Abuipaw Zisu kong thawngchawbia cawh aa va ching he .
44011021	Abuipaw hmingtuakhynah cawh aaning khaco ung ka , cawngsaw hlupui tah zing he ka , Abuipaw lang a paleh he .
44011022	Ma thongpang cawh Jerusalem khuapui letei khrisawbu taco thui he ka , Barnaba khah Antiok khuapui lang cawh aa thlaw .
44011023	Antiok khuapui va phah ka Khazing ningdonah aa cung letah a lang zia khah a hmuh tihtah , a lawng ngetei ka , aa lungthing vytei tah Abuipaw letah a pahnia rua pawtah khei thawzaang a peh he .
44011024	Barnaba cawh mehchaw , Thlawpaw Pathai le zingná tah a chihpaw cang ka , cawngsaw hlupui khah Abuipaw khatah a va chuakhui he .
44011025	Mataico , Barnaba cawh Saul hui rua pawtah Tarsas khuapui lang khah sei ka ,
44011026	a hmuh tihtah Antiok khuapui lang cawh a va chui . Macawtaco Barnaba le Saul cawh kung chuh ky khrisawbu khakhei ung he ka , cawngsaw hlupui aa cawngpah he . Hningzuitu sahlo cawh Antiok khuapui lekhei , “ Khrisaw , ” tatah aa za tah tawsia he .
44011027	Ma ning taco Jerusalem khuapui taitah Antiok khuapui lang khah Khazing khuavang thaikhehpaw sahlo a zuh he .
44011028	Aa hrong letei Akaba aa tahpaw cawh a daw ka , Rom painah raang ting lekhei cakaang a tlung a , tatah Thlawpaw tah a pa hnisah , tatah a tah . ( Ma heh Klaudia siangpahrang a cangning tei a tlungpaw khah a cang . )
44011029	Hningzuitu sahlo takhei aaning leh aa tua khynah zaé tah Judia raang letei a ungpaw uny sahlo khah cakaang bawnah pae pawtah bia aa chaw .
44011030	Ma hrahei aa tua , aa tholong khah khrisaw macang sahlo pae pawtah Barnaba le Saul cawh aa phosah he .
44012001	Ma cai hrawnghrang lehei siangpahrang Herod tah khrisawbu chung taitei zingtu thaikhehpaw sahlo khah hreh rua pawtah a tlesah he .
44012002	Ama taco Johan a uteipaw Jeims khah zyzi tah a thawsah he .
44012003	Ma taco Juda cawngsaw sahlo khah a lawngsah he tahpaw a hmuh tihtah Piter zong khah a tlesah pai he . Ma heh Thino pahlawh lypaw Very Panaw chung tah a cang .
44012004	Aa tle khy taico , thong letah thlahsah he ka , raekeh papali longmang khei phupali tah cong pawtah khei a chia he . Herod taco Khungsai Panawnah khy taitah mehpui hme leco chuakhui tah a biace pá pawtah khei a pachia .
44012005	Macawtaco Piter cawh thong letah thlah he ka , canghrasala khrisawbu taco a cawtah Khazing khatah hmuisui teitah thlaw aa chang .
44012006	Herod tei a biace pápaw a tah ning hlai zai leco , Piter cawh bahrairui sanghning khei tongchai he ka , raekeh pahning aa kaa lekhei isah he ka , ingkaw cawh raevai pahning takhei aa cong .
44012007	Sung sungkheh tah Abuipaw a vaiming cawh a za paly ka , a ungnahpaw chung cawh a khai thlu . Vaiming taco Piter cawh a kang lekhei pheh ka , a pahrah . “ Tho pahraw ! ” tah ka , bahrairui cawh Piter a kihkong kongnah taico a tlahthlah thlu .
44012008	Mataico vaiming taco , “ Na chaichi khah a tua la , na phepakong khah a pakong , ” tatah a tah . Mataico , ma hraco Piter tah a tua . “ Na angki a pasuapaw khah a pazai la , pazui , ” tatah vaiming taco a tah .
44012009	Piter taco thong-ing alailang cawh a zui , canghrasala vaiming tei a tuapaw khah a hmuisuipaw a cang tahpaw hnih be ; apalynah ka hmuh rua tatah a rawh .
44012010	A pakhehnah le a pahningnah raevaitu khah khungsai he ka , khuapui chunglang seinah thawrui hawkaw aa va phah . Ma ingkaw cawh ama hawng tah ahawng thah ka , ma lang co aa piathlah . Langpui cawh aa va tlung tihtah sung sungkheh tah vaiming taco a seisai .
44012011	Mataico Piter cawh a lung ka sing ka , “ Atoheh cawh Abuipaw tah a vaiming za thlaw ka , Herod kih chung taitah le Juda cawngsaw sahlo a pachianah pawhe vytei chung taikhei a pa pachah tahpaw heh lung langlo lytah ka hni myca , ” tatah a tah .
44012012	A cung letei hming ungzia khah a hnipase tihtah Marka tah zong tah aa ypaw Johan a no Mari a ing , cawngsaw hlupui a pahmo he katei , thlaw aa chang leimeinah pawlang khah a vaw .
44012013	Piter taco ingkaw cawh khong ka , ingkaw hong ruapaw taco Roda aa tahpaw sae canu khah a va sei .
44012014	Piter a cang tahpaw khah a o tah a bi tihtah a thawchah ngetei ka , ingkaw cawh hong lytah sai kaw ka , “ Piter ingkaw letah a daw thlang , ” tatah a ching he .
44012015	“ Na lung sing ná maw ? ” tah he ka , ahmangpaw ka rei , a tah tihtah , “ A vaiming a cang a , ” tatah aa tah .
44012016	Canghrasala Piter taco ingkaw cawh khong vy ka , ingkaw cawh ka hong he ka , aa hmuh tihtah aa ning a ang thlang .
44012017	Piter taco de law tákhei , a kiá tah tuapah he ka , Abuipaw tah thong chung taitei a piakhuinah kong khah a ching he . Taico , “ Jeims le uny ahringpaw sahlo zong khah ma kong heh thuisah my lo , ” tatah tah ka , mataico piathlah ka , ahringpaw hminghmaw lang a sei .
44012018	Mongrang taco raekeh hrong chung lekhei , Piter heh zekhatah a tua ka maw a pia zia , tah he ka , aa buaiba ngetei he .
44012019	Herod taco huisah caimang tei he ka , aa hmuh ly tih taco , a vaipaw sahlo khah bia hae he ka , aa palei khylynah caw takhei naa thaw he a , a tah he . Herod thihnah Mataico , Herod cawh Judia raang taikhei Sisaria khua lang khah sei ka , ma leco a va ung cong .
44012020	Herod cawh Tair le Sidon khua sahlo letei a ungpaw he cawngsaw aa cung lekhei a thing a ae ngetei . Ma khua cawngsaw thaikheh cawh a pahmo he ka , ama a tongpaw takhei a pachia he . Siangpahrang tei a paichai ngeteipaw a sae Blasta khah aa laipasong khy taitah arainah khah aa va hae , zecawtamaw tatah lawh aa hmuh nápaw cawtah khei siangpahrang a raang khah aa tythlangnah cawtah a cang .
44012021	A tongnah ning leco Herod cawh a buichaichi khah a tua ka , a buidyching leco a ty ka , zawpui khaco biareinah cawh a hnui .
44012022	Zawpui taco , “ Ma heh cawngsaw o le rei cang be , khazing o le rei a cang , ” tatah aa y .
44012023	Herod takhei Khazing khah reithainah a peh lynah cawtah Abuipaw a vaiming takhei sung sungkheh tah tuh ka , salung takhei e ka , a thi .
44012024	Canghrasala Khazing bia cawh a kaipaza lo leimei .
44012025	Barnaba le Saul cawh aa raihrenah khah aa pachang tihtah Jerusalem khuapui lang khah va kaw kaw he ka , Marka tah zong tah aa ypaw Johan khah a va chui he .
44013001	Antiok khuapui khrisawbu leco Khazing khuavang sahlo le cawngpahtu sahlo a ung he : Barnaba , Niga aa tahpaw Simeon , Sairin khuapaw Lusia , Manian ( Raang uhbui Herod khatah a chang hruipaw ) le Saul a cang he .
44013002	Abuipaw cawh beh he ka , batui aa cahe chung taco Thlawpaw Pathai tah , “ Ka y hno changpaw he rai hre rua pawtah Barnaba le Saul khah aa ningcang teitah pachia pá law , ” a tah he .
44013003	Macawtaco , batui aa cahe khy le thlaw aa chang khy taico , aa cung leco aa kih pahnia he ka , mataico raihre ruapaw taco aa thlaw he .
44013004	Barnaba le Saul cawh Thlawpaw Pathai taco aa sei nápaw lang cawh seisah he ka , tuilawng a hianah Seleukia khua lang cawh cungthlah he ka , mataico Saipras tuiraw lang cawh tuilawng co aa sei .
44013005	Salami khuapui aa phah tihtah synagog sahlo leco Khazing bia cawh aa y khui . Johan ( Marka ) zong aaning a baw ruapaw he takhei aaning khaco a sei hrah .
44013006	Tuiraw pungpaluh cahrong khei tlawnglai he ka , Pafos khuapui cawh aa va phah . Ma leco Juda cawngsaw ca-ia a thaipaw le khuavang pakheipaw Bar-Zisu aa tahpaw ,
44013007	raang uhbui Serzia Pawla a mehchui a cangpaw khah a tong he . A singvang ngeteipaw raang uhbui taco Barnaba le Saul cawh a va ysah he , zecawtamaw tatah Khazing bia khah thui a dunah cawtah a cang .
44013008	Ma duitei cawh ca-ia a thaipaw Elimo ( Grik ming cang ka , ca-ia thaipaw tahnah a cang ) takhei aaning cawh dy he ka , raang uhbui khah a zingnah taikhei a palehsah kaw pawtah a zawng .
44013009	Mataico Saul , Paul tatah zong aa ypaw cawh Thlawpaw Pathai tah chih ka , Elimo cawh a mingchai ,
44013010	“ Nama cawh Setan sawtei le a chawpaw vytei aa carae na cang ! Nama cawh aphingphing tah dungkhei a hmangpaw le hinghe tah a chihpaw na cang . Abuipaw a lang ding na rorangnah heh tai myca bei ceh maw ?
44013011	Abuipaw kiá tah dangtah na cang myca . Na meh co a ka , cai cawngpe chung cawh zehmai hmuh khy a bei ceh , ” tatah a tah . Ma cangkaw leco , memarang le a zingpaw taco tlahso ka , pazu pathang lai ka , a kiá tah a hrui lai ruapaw cawngsaw khah a huilai he .
44013012	Raang uhbui taco ma hming cawh a hmuh tihtah Abuipaw kong cawngpahnah takhei a khuarawhasah ka , a zing .
44013013	Paul le a vesaw sahlo cawh Pamfilia raang tuilawng ahianah khua Perga lang khah Pafos taikhei tuilawng tah aa sei . Ma khua leco Johan ( Marka ) tah Jerusalem khuapui lang kaw kaw pawtah a seisai he .
44013014	Perga khua taico Pisidia Antiok khuapui lang khah aa sei . Sabat ning taco synagog lang khah a nae he ka , a ty he .
44013015	Moses phungbia le Khazing khuavang sahlo cabu khah aa rei khy taitah synagog a uhpaw sahlo taco , bia caw he ka , aa reipaw cawh , “ Uny sahlo , zawpuipaw heh thawzaang pehnah bia patai naa du caco he , atoheh rei o , ” tatah aa tah he .
44013016	Paul cawh a ka daw ka a kih pazy ka , “ Israel cawngsaw sahlo le naaning Gental cawngsaw Khazing a behpaw sahlo , ka bia heh pa ngepah tua o !
44013017	Israel cawngsaw sahlo aa Khazing tah kaa mapaw sahlo cawh thing he ka , Izipt raang letah aa ungchung tah cawngsaw khah a pungzangsah he . Ma raang taico a thawtlungnah hmingtuakhynah khatah piakhui he ka ,
44013018	sadi raang lekhei kung songli chung aa ziaza khah a ing khy he .
44013019	Kanaan raang letei a ungpaw mingphing phingsarih khah tingchua he ka , ma raang cawh a cawngsaw sahlo khah aa ry ruapaw tah a peh he .
44013020	Ma vytei tai heh kung zapali le songngaw hrawng a ry . Ma khy taihei Khazing tah Khazing khuavang Samuel a chai tai khah biacetu sahlo cawh a rawh pah he .
44013021	Mataico aaning sahlo taco siangpahrang ma pei law tatah hae he ka , Khazing taco Benjamin hring a cangpaw Kish a sawcapaw Saul khah pei he ka , ama taco kung songli a uh he .
44013022	Saul khah a hneihly khy taitah David khah siangpahrang tah a tua . Ama a kong letei Khazing tah a reipaw cawh , ‘ Jesi a sawcapaw David , ka lungthing a phopaw cawngsaw khah ka hmuh myca ; ama taco tuasah ka dupaw hming maikaw khah a tua a , ’ a tah he .
44013023	Ma David pathlah sahlo taihei Khazing tei bia a kangpaw hratah Pachahtu Zisu khah Israel mingphing khatah a va chuasah .
44013024	Zisu a vong hlai tah , Johan taco Israel cawngsaw vytei khah angepachihnah le baptismanah phung a rei .
44013025	Johan taco a rai cawh a paling daimang tihtah , ‘ Kama heh aho a cang tatah maw naa parawh ? Kama cawh Mesiah cang bei neh . Canghrasala Ama cawh ka hninglang tah a vong lai leimei ka , a phepakong rui a thlangpah rua pawtah hei hmai kama cawh a tlah bei neh , ’ tatah a tah .
44013026	Abraham pathlah a cangpaw uny sahlo le Khazing a cizawpaw naaning Gental cawngsaw sahlo , ma pachahnah bia heh kaaning letah pehpaw a cang hi .
44013027	Jerusalem khuapui letei a ungpaw cawngsaw sahlo le aaning a uhtu sahlo he taco Zisu khah bi be ca he ka , Ama cawh sua aa phosah . Sabat ning maikaw tei aa rei teipaw Khazing khuavang sahlo tei a konglang aa ciapaw bia zong khah aa tlingsah .
44013028	Ama cawh thaw phupaw a cangnahpaw a suanah aa tle khy ly naná teitah Pilat khah theh thlang ky tatah aa tah .
44013029	Ama a kong Capathai letei ciapaw vytei khah aa tua thlu taitah khraws cung taikhei lawthlah he ka , thlai letah aa phung .
44013030	Canghrasala Khazing tah Ama cawh thihnah taitah patho ka ,
44013031	Galili raang taitah Jerusalem khuapui tai Ama khatei khua a tlawng lai hrah pawhe sahlo takhei ning hlupui chung cawh aa hmuh . Atoheh aaning sahlo cawh kaa mingphing sahlo letah Ama a hnikhuipaw a cang he .
44013032	Atoheh ma thawngchawbia cawh kaa ca ching he . Khazing tei kaa mapaw sahlo bia a kangpaw he khah ,
44013033	aa sawtei leh a cangpaw kaaning khahei Zisu a pathonah thong khei , a tlingsah myca . Reithainah Hlaw cabu bihningnah letei a ciapaw hrakhei , ‘ Nama cawh ka sawcapaw na cang ; atoning heh na Paw ka cang my ca . ’
44013034	Khazing tah Zisu cawh thihnah taitah patho kaw ka , thu by a be tahpaw cawh ma hrahei a reihlangpaw a cang : ‘ David letei bia ka kangpaw a pathaipaw le bonghnang a cangpaw cawh nama ka ca pae a , ’ tah a cang .
44013035	Ma hraco kaw hringpaw letah a rei vypaw cawh , ‘ Nama taco na Mehpathai heh thuh sá bei ceh , ’ a tah .
44013036	David taco Khazing rai khah a chaitlung tai hre ka , thi ka , a mapaw sahlo khakhei phung he ka , a rawh cawh a thu .
44013037	Canghrasala Khazing tei thihnah taitah a pathopaw taco thuhnah khah phah be .
44013038	Macawtaco ka uny sahlo , Zisu a thongtah sua ngethainah kong heh naaning kha ka reipaw a cang tahpaw heh naa hni rua pawtah ka du .
44013039	Ama a thongtah , a zingpaw maikaw cawh thaicangsah he ka , Moses phungbia tei a luasah khy ly pawhe suanah taikhei aa lua khy thlu .
44013040	Araering my lo , Khazing khuavang sahlo tei aa za reipaw khah naa cung letah tlungsah khe lo .
44013041	Khazing khuavang sahlo tah , ‘ Mingtua o , naaning pasipasa a thaipaw sahlo , naa khuarawha seh la , thi thlang my lo , naaning naa chai lehei hming sangkheh kheh tua a neh ka pakheh kheh tah ma kong cawh aa ca ching tahmai he tah zing by a bei ceh , ’ tatah aa za rei , ” tatah a tah he .
44013042	Mataico Paul le Barnaba cawh synagog taikhei aa piathlah tihtah cawngsaw taco hme zaa Sabat ning letah ma hming sahlo kong heh naa ma ching vy taw a , tatah aa hrui he .
44013043	A pungnah taitah zawpuipaw a di tai he tah , Juda cawngsaw ming hlupui le Juda behnah phunglang a palehpaw ming hlupui tah Paul le Barnaba cawh aa zui he . Aaning khaco bia reihrui he ka , Khazing ningdonah letah ungparia thlang pawtah aa pasy he .
44013044	Hme zaapaw Sabat ning leco khua pungpaluh daimang teikhei Abuipaw bia nge ruapaw taco a pahmo he .
44013045	Canghrasala Juda cawngsaw sahlo tah zawpui cawh aa hmuh tih he tah aa hei tlia ka , Paul a biareipaw khah aa reipachia .
44013046	Mataico Paul le Barnaba tah aaning sahlo cawh raechah ngetei tah aa chai he , “ Kaaning cawh Khazing bia heh naaning kaa ca ching tawsia he . Canghrasala , nge du be ca he ceh ka , chaizaw hringnah a cyhlang tlangtlá tah naa ung du lynah cawtah Gental cawngsaw lang ka hui myca peh .
44013047	Ma heh Abuipaw tei bia a ma pehpaw cawh a cang , ‘ Naaning sahlo cawh Gental cawngsaw sahlo cawtah khainah cangpaw tah ca tua he neh ka , aluicung pungpaluh letah pachahnah naa tlungsahpaw a cang , ’ a tah , ” tatah aa tah he .
44013048	Taico Gental cawngsaw tah ma bia heh aa thui tihtah a lawng he ka , Abuipaw bia cawh upanah pei he ka , chaizaw hringnah cy ruapaw tei thingpaw vytei taco aa zing .
44013049	Abuipaw bia cawh pai le raang pungpaluh lekhei a kaipaza lo leimei .
44013050	Canghrasala Juda cawngsaw sahlo takhei Khazing a cizawpaw , hmezawpaw canu sahlo le khuapui chung letei hruitu sahlo khah aa pasy he . Aaning sahlo taco Paul le Barnaba hreh khah patho he ka , aa pai le aa raang taico aa tingchua he .
44013051	Macawtaco Paul le Barnaba takhei aa cung letei aa lungtling lynah a langsahnah caw pawtah aa pherai letei luipadih khah cathingthlah he ka , Ikoniam khuapui lang khah aa sei .
44013052	Antiok khuapui letei hningzuitu sahlo cawh alawngnah le Thlawpaw Pathai khei a chih he .
44014001	Mataico , Ikoniam khuapui letah Paul le Barnaba cawh aa tua teipaw hrakhei synagog lang khah aa sei . Ma leco thahpui phe tah Zisu kong khah aa rei cawtah Juda cawngsaw a hlupui le Gental cawngsaw a hlupui takhei aa zing .
44014002	Canghrasala a zing du lypaw Juda cawngsaw sahlo takhei Gental cawngsaw sahlo khah pasy he ka , zingtu sahlo kha acaraesah he .
44014003	Macawtaco Paul le Barnaba cawh ma lekhei ning hlupui cang he ka , Abuipaw a cawtah raechah ngetei khei biarei he ka , ningang chuipaw paching pakhanah le khuarawha chuipaw hmingtuakhynah naw a pehpaw he khei Abuipaw tah a ningdonah bia cawh a pacysah .
44014004	Khuapui letei a ungpaw cawngsaw cawh a chaichy he ; thaikhehpaw khah Juda cawngsaw sahlo lang a bai he ka , ahringpaw khah apostol sahlo lang a bai he .
44014005	Aa hrong letei Gental cawngsaw le Juda cawngsaw sahlo takhei aa hruitu sahlo kha hmingkheh tah apostol sahlo cawh hreh rua pawtah le alung tah vaseh he pawtah a pachia he .
44014006	Canghrasala Paul le Barnaba tah ma cawh aa thui tihtah Likonia raang khuapui a cangpaw Listra le Derbe le aa kaekang raang lang khah sai he ka ,
44014007	ma leco thawngchawbia cawh aa rei lai .
44014008	Listra khua leco a phesongpaw cawngsaw , a chuanah taitah lang a seithai lypaw a ung .
44014009	Ma paw taco Paul tei a reipaw bia khah a nge thlang . Paul taco va ming ka , ma paw tei ka dang a tahpaw zingnah a hnuipaw khah hnih ka ,
44014010	“ Na phe tah a daw ! ” tatah a y so . Ma leco cawngsawpaw cawh a catho ka , mataico a sei pai .
44014011	Paul tah a tuapaw cawh zawpui taco aa hmuh tihtah Likonia rei co , “ Khazing sahlo cawh cawngsaw hmuisang tah kaaning kha a za cung myca he ! ” tatah aa y .
44014012	Aaning sahlo taco Barnaba khah Zeus tatah y he ka , Paul khah Hermi tatah aa y , zecawtamaw tatah ama cawh bia a thaw tah a reipaw khah a cang .
44014013	Khuapui khungthing behnah ing letei a ungpaw , Zeus khazing tlangbui takhei , co tungpaw sahlo le pangpa kua sahlo khah khuapui hawkaw letah a va chuasah khui he , zecawtamaw tatah ama le zawpui taco aaning kha thuihlainah tua aa dunah cawtah a cang .
44014014	Canghrasala apostol a cangpaw he Barnaba le Paul tah ma cawh aa thui tihtah aa du ly zia a langsahnah tah aa chaichi khah hriachy he ka , zawpui hrong chunglang cawh va sai he ka ,
44014015	“ Vesaw sahlo , zecawtamaw ma heh naa tua ? Kaaning heh naaning hapaw cawngsaw cakhawngpaw ka cang peh hi . Thawngchawbia va ca pho he peh ka , ma chahnainah a hnui lypaw hming sahlo taihei Khazing hring , alui le avai le rili le a chung leteipaw vytei a tuapaw khatah na paleh nápaw he ceh tah kaa ca ching he hi .
44014016	A khung ciapaw cai lekhei co , Khazing taco mingphing vytei khah aaning leh aa dunah cacy khei a seisah thlang he .
44014017	Canghrasala Ama cawh aphy lytah ung bang beh . Naa cawtah avai taitei khua a so sahpaw le aaning leh aa cai naning tah saze a ca pehnah pawhe hei a chahnah khah a langsah ka , e le ba a hlupui ca pei he ka , naa lung khah a lawngná tah a chisah kho , ” tatah aa y .
44014018	Mataico ma bia sahlo khy hlui hei , aaning khatei a thuihlainah tua a pachiapaw he zawpuipaw cawh ruha ngetei tah aa thly he .
44014019	Ma duitei cawh Antiok khuapui le Ikoniam khuapui taikhei Juda cawngsaw thaikheh va chuh he ka , Listra khua cawngsaw cawh aa te pahnei he . Paul khah alung tah va he ka , a thi thah tah he ka , khuapui khungthing lang cawh aa hruipahrih .
44014020	Canghrasala hningzuitu sahlo khah a vong he ka , aa cadung thlangning takhei , a lung ka sing ka , mataico tho ka , khuapui chunglang cawh a nae . Aningthlamongpaw cawh Paul le Barnaba cawh Derbe khua lang aa sei .
44014021	Mataico ma khuapui leco thawngchawbia khah rei he ka , cawngsaw a hlupui khah hningzuitu tah aa tua he . Mataico Listra , Ikoniam le Antiok khuapui sahlo lang khah va kaw kaw he ka ,
44014022	hningzuitu sahlo khah thawzaang pei he ka , naa zingnah letah cyky tah ahming thlang mylo tatah aa pasy he . “ Khazing painah raang a nae rua pawtah ruhanah a hlupui kaa ing a , ” tatah aa tah he .
44014023	Paul le Barnaba takhei khrisawbu ting maikaw lekhei khrisaw macang sahlo khah thing lai he ka , batui cahe hmotah le thlawchang hmotah aa paichaipaw he Abuipaw khakhei aaning sahlo cawh a vosah lai he .
44014024	Pisidia raang aa cahrong khy taikhei , Pamfilia raang va phah he ka ,
44014025	Perga khuapui letah Khazing bia aa rei khy taitah Atalia khuapui lang aa cungthlah .
44014026	Atalia khuapui taico Antiok khuapui lang tuilawng tah aa seikaw . Antiok khuapui cawh atotei aa paling ciapaw rai caw takhei Khazing ningdonah letah hlai aa cangnahpaw khua a cang .
44014027	Ma khua cawh aa va phah tihtah khrisawbu khah pahmo he ka , aaning hmang tei Khazing tah a tuapaw vytei le Gental cawngsaw cawtah zehratamaw zingnah ingkaw a hong tahpaw khah aa ching he .
44014028	Taico Paul le Barnaba cawh ma letei hningzuitu sahlo khaco lesahtei a cang he .
44015001	Cawngsaw thaikhehpaw khah Judia raang taitah Antiok khuapui lang a zuh he ka , zingtu uny sahlo khah , “ Moses tei phung a ma cawngpahpaw hratah cingpa naa tai ly caco he ceh , pachah cang khy bei ceh , ” tatah aa cawngpah lai he .
44015002	Paul le Barnaba cawh ma cawngpahnah khah aa lungcang bingbi tei be ca ka , aa ei he . Macawtaco ma kong lehei apostol sahlo le khrisaw macang sahlo khah a ka hmuh a paw he tah ahringpaw a zingtu sahlo khakhei Jerusalem lang a khong pawtah Paul le Barnaba cawh Antiok khuapui letei khrisawbu takhei aa thing he .
44015003	Macawtaco khrisawbu taco aaning sahlo cawh taw he ka , Fonisia raang le Samaria raang cahrong tei aa khuatlong lainah leco khrisawbu lang Gental cawngsaw sahlo a naenah pawhe kong khah aa rei lai . Ma thongpang cawh aa thui tihtah uny vytei cawh aa lung a lawng nge tei .
44015004	Jerusalem khuapui cawh aa va phah tihtah khrisawbu le apostol sahlo le khrisaw macang sahlo taco dai he ka , aaning sahlo hmang tah Khazing tei hming a tuapaw maikaw khah aa ching he .
44015005	Canghrasala Farasi phu a cangpaw he zingtu thaikhehpaw sahlo takhei a daw he ka , “ Gental cawngsaw sahlo cawh cingpa tai hrahringpaw cang he ka , Moses phungbia aa zui a hypaw a cang , ” tatah aa tah .
44015006	Mataico apostol sahlo le khrisaw macang sahlo cawh ma kong cawh reisia rua pawtah khei a tong he .
44015007	Mataico a hlupui aa reisia khy tah Piter cawh a daw ka , aa hai leco , “ Uny sahlo , cai a sei ciapaw lekhei Gental cawngsaw sahlo tah thawngchawbia cawh ka kaw taihei thui tah aa zing nápaw cawtah naa hrong taitah Khazing tah a pa thingpaw khah naa hni .
44015008	Taico lungthing a hnihtu Khazing taco , kaaning letei a tuapaw hratah Thlawpaw Pathai a pehpaw he khei aaning sahlo khah a cyhlang he tahpaw cawh a langsah .
44015009	Kaaning le aaning kaa letah patlianah hnui be , zecawtamaw tatah zingná tah aa lungthing khah a pathaisah thah .
44015010	Taico , atoheh zecawtamaw kaaning le kaa mapaw sahlo tei kaa pho khy lypaw Moses phungbia suihnang khah hningzuitu sahlo aa hirong letah khing tah Khazing khah hnehsah na pachia he ceh ?
44015011	Kaa Buipaw Zisu a ningdonah thongtah kaaning pachah kaa cangpaw hratah aaning zong pachah a cang he tah heh kaa zing ! ” tatah a tah .
44015012	A pahmopaw vytei cawh de teitah ung he ka , Khazing tah aaning khah hmang he katei Gental cawngsaw hrong letah ningang chuipaw paching pakhanah le khuarawha hming aa tuapaw sahlo kong Barnaba le Paul tah aa chingpaw he khah aa nge thlang .
44015013	Aa reipaw bia aa pachang taico , Jeims tah ma hrahei a tah he , “ Uny sahlo , ka bia heh pa ngepah tua o .
44015014	Khazing tei Ama a cawtah Gental cawngsaw sahlo hrong taitah mingphing a thingpaw he thong hei , zetlua tamaw aa zawng a rawh he tahpaw a langsah hmasawnah kong khah Simon tah a ma ching thah .
44015015	Ma bia tahei Khazing khuavang sahlo tei aa za reipaw bia khah akhai ngetei . Aa ciapaw cawh ,
44015016	‘ Ma khy taihei a vong kaw neh ka , David thlangda a rawh ciapaw khah ka padaw kaw a . A ronahpaw khah parai neh ka , ka sah hry a .
44015017	Ma tih taco a tangpaw mingphing sahlo le ka ming a tlepaw Gental cawngsaw vytei tah Abuipaw cawh aa pa hui a , tatah ma hming sahlo a tuatupaw Abuipaw tahei a tah .
44015018	Ma hming sahlo heh Khazing tah a cawngsaw sahlo khakhei khuahlai taitah a za palang tei , ’ a tah he .
44015019	Macawtaco kama tei ka rawhpaw cawh Khazing lang a huipaw he Gental cawngsaw sahlo khah hna hnawh pei kheh he peh seh ,
44015020	ma navy co aaning khatah ca kua he peh ka , nono khatah pehlaipaw batui naa zaa a , canu capaw suanah tua bei ceh , a rong dipaw saw le sathi e bei he ceh tah heh kaa ching he a .
44015021	Zecawtamaw tatah khuahlai ning taikhei Moses phungbia sahlo cawh khuapui maikaw lekhei rei tah cang ka ato zong heh Sabat ning maikaw tah synagog sahlo letah rei a cang , ” tatah a tah .
44015022	Mataico , apostol sahlo le khrisaw macang sahlo le khrisawbu pui khei aa cawngsaw thaikhehpaw khah thing he tah Paul le Barnaba khakhei Antiok khuapui lang thlawpaw he tah bia cawh aa chaw . Uny sahlo hrong letei hotu a cangpaw he cawngsaw pahning , Barsaba aa tahpaw Judas le Sailas khah aa thing he .
44015023	Ma ca heh aa phosah lai he , “ Naa uny sahlo a cangpaw apostol sahlo le khrisaw macang sahlo tah Antiok khuapui , Siria le Silisia raang sahlo letei a ungpaw Gental cawngsaw zingtu sahlo khah naa kih kaa ca tle he .
44015024	Kaaning sahlo kaa rei lytah kaa hrong letei thaikhehpaw sahlo cawh naaning kha va sei tah hna ca hnawh he ka , aa reipaw bia khei lung langlo tah aa ca chia he tahpaw kaa thui .
44015025	Macawtaco meh thaikheh khah thing tah kaa vesaw chaw a cangpaw Barnaba le Paul khatah naaning khatah va thlaw cawh kaa naw aa tlah thlu .
44015026	Barnaba le Paul cawh kaa Buipaw Zisu Khri cawtah aa hringnah hmai a hly ngangpaw a cang he .
44015027	Macawtaco ca tei kaa ciapaw heh a ca ching pase ruapaw he tah Judas le Sailas kaa va taw he .
44015028	Arai lang letei ciapaw a hiapaw sahlo hluitah naa cung letah hmingrih zehmai khing lypaw tah Thlawpaw Pathai le kaaning kaa nawtlahnah a cang .
44015029	Nono aa dangnah batui , sathisai le a rong dipaw saw tahpaw sahlo heh naa zaa a , canu capaw suanah tua bei he ceh . Ma hming sahlo heh naa cahri caco , naa cawtah a chah a . A dang pawtah , ” aa tah he .
44015030	Aa tawpaw cawngsaw cawh sei he ka , Antiok khuapui lang cawh a zuh he . Khrisawbu cawh hmingkheh tah papung he ka , ca cawh aa peh he .
44015031	Cakua cawh rei he ka , aa thawzaang pehnah bia taco aa lung cawh a lawngsah he .
44015032	Khazing khuavang a cangpaw he Judas le Sailas takhei pasynah bia a hlupui rei he ka , uny sahlo cawh thawzaang aa peh he .
44015033	Ma leco ning cawngpe aa ung khy taitah aaning a thlawpaw he khatah kaw kaw pawtah uny sahlo taco adang pawtah tah he ka , aa seisah kaw he .
44015034	Canghrasala , Sailas cawh Antiok khuapui lekhei ka ung cong thlang a , a tah .
44015035	Canghrasala Paul le Barnaba cawh Antiok khuapui lekhei cang he ka aaning le cawngsaw hringpaw a hlupui takhei Abuipaw bia cawh cawngpah he ka , phung aa rei .
44015036	Cai cawngpe khy lekhei Paul tah Barnaba khah , “ Abuipaw thawngchaw bia kaa reinahpaw khua maikaw letei a ungpaw zingtu sahlo tlawng laipaw tah va sei kaw peh ka , zekhatamaw aa ung tahpaw va ming lai tua he peh , ” tatah a tah .
44015037	Barnaba taco Marka aa tahpaw Johan khah aaning khatah sei hrah seh takhah du ka ,
44015038	canghrasala Paul taco ama cawh a chui rua pawtah khei a rai tah be , zecawtamaw tatah Pamfilia raang lekhei aaning khah seisai he ka , thawngchawbia rai khah tlungtlia tah a hre ly rawng takhei a cang .
44015039	Ma kong leco pakheh le pakheh cawh aa lung a tlah khy be ca ka , a chaichy he . Barnaba taco Marka cawh a chui ka , Saipras tuiraw lang khah tuilawng tah aa sei .
44015040	Canghrasala Paul taco Sailas khah a chui ka , uny sahlo takhei Abuipaw tah ning ca do ky he seh tah he ka , aa sei .
44015041	Siria le Silisia raang sahlo cahrong khei sei he ka , khrisawbu sahlo khah thawzaang aa peh lai he .
44016001	Mataico Paul le Sailas cawh Derbe khua lang va tlong he ka , Timote aa tahpaw zingtupaw a ungnah khua a cangpaw Listra khua lang aa sei pai . Timote a no cawh hningzuitu cang ka Juda cawngsaw a cang . Canghrasala a paw cawh Grik cawngsaw a cang .
44016002	Timote cawh Listra khua le Ikoniam khua letei a ungpaw zingtu uny sahlo tei mehchaw a cang aa tahpaw a cang .
44016003	Paul tah ama cawh a khuatlongnah letah a chui du ka , ma hrawnghrang letei a ungpaw Juda cawngsaw sahlo takhei Timote a paw cawh Grik cawngsaw a cang tahpaw aa hninah cawtah khei Paul taco a cingpa cawh a tai .
44016004	Khua kheh khy khua khé khei tlawng lai he ka , Jerusalem letei a ungpaw apostol sahlo le khrisaw macang sahlo tei Juda cawngsaw a cang lypaw zingtu sahlo zui ruapaw tei aa chawpaw bia khah aa thang lai he .
44016005	Macawtaco khrisawbu sahlo cawh zingnah letah thawzaang hnui ngetei he ka , ning tating tah a ka vy leimei thlang he .
44016006	Asia raang chung letah phung reilai khah Thlawpaw Pathai tah a thlynah thong he tah Paul le a vesaw sahlo cawh Frizia le Kalati raang cahrong khei tlawng lai he ka ,
44016007	Misia raangri aa va phah tihtah Bithinia pai lang khah a nae a pachia he , canghrasala a nae rua pawtah khei Zisu Thlawpaw tah sai bei he .
44016008	Macawtaco Misia raang chung khei sei he ka , Troas khua lang aa cung thlah .
44016009	Ma zai leco Paul cawh Masidonia cawngsawpaw tah a daw katei , “ Masidonia raang lang a vong la , va ma baw law , ” tatah a naw leimeipaw apalynah a hmuh .
44016010	Paul tah apalynah a hmuh khy taico , aaning sahlo khatah thawngchawbia rei rua pawtah Khazing tah a ma ynah a cang tah he peh ka , Masidonia lang sei ruapaw taco ka pachia tlamang he peh .
44016011	Macawtaco Troas khua taico tuilawng ke he peh ka , a ding teitah Samothra tuiraw lang kaa sei . A ningthlamongpaw cawh a tho kaw he peh ka , Nepolis khuapui cawh kaa va phah .
44016012	Mataico , Filipi khuapui lang kaa sei . Filipi khua cawh Masidonia raang khua puimawpaw cang ka , Rom coza uhpaw khua a cang . Ma leco ning hlupui ka cang he peh .
44016013	Mataico , Sabat ning leco thlawchangnah hminghmaw a rai thly a tahpaw rawhchainá khei khuapui a naenah hawkaw láng tah pia he peh ka , tuivaw lang khah kaa sei . Kaa va phah taico a ty he peh ka , ma letei a za pahmo thlangpaw he canu sahlo khah bia kaa ching he .
44016014	Bia a ngepaw hrong leco Thiatira khuapui taitah pai saipaw a va zuapaw canu pakheh ung ka , a ming Lidia a cang . Ama cawh Khazing a behpaw cang ka Paul tei a reipaw bia khah nge pawtah Khazing tah a lungthing khah a hongpah .
44016015	Mataico ama le a ingchungkho cawngsaw sahlo cawh baptisma aa cang khy taikhei , a ing lang khah a ma y . “ Abuipaw a zingtu tah naa parawh caco , a vong la , ka ing letah va tlung law , ” tatah a ma siachai .
44016016	Taico ningkhehpaw cawh thlawchangnah hminghmaw lang kaa va seining tah saecanu pakheh a tong he peh ka , ama cawh khachia tah a pahrangnah thongtah hming a va chuh lepaw khah a hni khy . Hmelang hming chuacangnah kong a reinahpaw khei a bui sahlo khah tangka a hlupui a hmuh pah he .
44016017	Ma canuno tahei Paul le kaaning sahlo cawh ma zui lai ka , “ Ma cawngsaw sahlo heh naaning sahlo pachahnah langpui a ca chingpaw he Cungnungcai Khazing a sae sahlo a cang he , ” tatah a y lai .
44016018	Mataico ning hlupui ma hraco a tua tei . Ahning taco Paul cawh a si a vangtúnah cawtah a paleh hno ka , khachia cawh , “ Zisu Khri ming tah ma cawngsawno chung taikhei ka pia law ka ca tah ! ” tah ka , ma cangkawleh cawh khachia taco a piasai .
44016019	Canghrasala abui sahlo taco , saecanu tah tangka ma chuapah khui khawh be takhah aa hni tihtah Paul le Sailas cawh tle he ka , chodo tlang lekhei nawhnuitu sahlo hme letah aa va chua khui he .
44016020	Biacetu sahlo hme lekhei va chua khui he ka , “ Ma tlaw heh Juda cawngsaw cang he ka , kaa khuachung lehei hnahnawhnah aa chuasah .
44016021	Rom cawngsaw kaa phungbia le kaa lang khatei a tlah lypaw phung khah tua rua pawtah aa cawngpah lai he , ” tatah aa tah .
44016022	Mataico aa bia a ngepaw zawpuipaw taco Paul le Sailas cawh a zyhno he ka , aa dai he , mataico biacetu sahlo taco raekeh sahlo khah , “ Aa angki pahlu pá la , sungbasih tah chei law , ” aa tah he .
44016023	Ma hratei a sah pui tah aa chei khy tai he tah , thong letah thlah he ka , thong-ing a uhtupaw khah achaw teitah vai my lo aa tah .
44016024	Ma hratei bia aa patai si caw takhei thong-ing chung a chungching khang lekhei chia he ka , aa phe lekhei hraih a khai he .
44016025	Zaicing hrawng lekhei Paul le Sailas cawh Khazing khatah thlawchang le hlawsah tah ung he ka , ahringpaw thongtlahpaw sahlo takhei aa nge thlang he .
44016026	Sung sungkheh tah aling cawh a rupui tah a hrui ka , thong-ing khah a hrang tai a carih thlu . Ma cangkaw leco , thong-ing ingkaw sahlo cawh a honghly thlu he ka , thongtlahpaw aa bahrairui sahlo cawh a thlangthlah thlu .
44016027	Mataico thong-ing a uhtu cawh a ka chang ka , thong-ing ingkaw sahlo a honghly thlupaw khah a hmuh tihtah thongtlahpaw sahlo a sai thlu thah rua he a tah caw takhei a zyzi cawh a phe ka , ama le ama a thaw a pachia .
44016028	Canghrasala Paul tah , “ Zemaw a thaw na pachia ? Ka tling thlang peh hi ! ” tatah a yso .
44016029	Thonging uhtu taco me-ing va tle law tah he ka , thong chunglang cawh a za nae pahraw ka , Paul le Sailas aa hmekaw leco a cathing hmo khei a bawh .
44016030	Mataico alailang cawh ka piakhui he ka , “ Ka buipaw leh , pachah ka cang nápawtah zemaw ka tua a ? ” tatah a hae he .
44016031	Paul le Sailas taco , “ Abuipaw Zisu khah zing la , nama le na ingchungkho cawh pachah na cang he ceh , ” tatah aa palei .
44016032	Mataico ama le a ingchungkho cawngsaw vytei cawh Abuipaw bia khah aa ching he .
44016033	Ma zai lilaw cai leco thong uhtu taco seikhui he ka , aa hmaw cawh a sipah he . Mataico ry lytah ama le a ingchungkho vytei cawh baptisma khah a cang palang he .
44016034	Thong uhtu taco a ing lang seikhui he ka , batui khah a hung he . Ama le a ingchungkho cawngsaw cawh a lawng ngetei he , zecawtamaw tatah Khazing aa zing myca cawtah khei a cang .
44016035	Khua cawh va dui ka , biacetu sahlo takhei paleh bui sahlo khah thong uhtu khaco taw he ka , “ Ma tlaw khah va thlaw myca he seh , ” tatah aa va tahsah .
44016036	Thong uhtu taco Paul cawh , “ Biacetu sahlo tah nama le Sailas khah va thlaw law , tatah aa pa tah . Atoheh cawh na pia khy myca he ceh . De teitah sei my lo , ” tatah a tah he .
44016037	Canghrasala Paul taco paleh bui sahlo cawh , “ Rom cawngsaw kaa cang naná teitah biacenah ung lytah zawpui hme letah ma tuh he ka thong aa ma thlah . Taico atoheh a paruh teitah pia he seh tamaw naa du ? Cang thai a be ! Canghrasala aaning hrahring a vong he seh la , va ma chua he seh , ” a tah he .
44016038	Paleh bui sahlo taco ma bia cawh biacetu sahlo khah ching he ka , Paul le Sailas cawh Rom cawngsaw a cang he tahpaw aa thui tihtah a pahly he .
44016039	Nawpaw ruapaw taco a vong he ka , thong chung taico papia he ka , khuapui tai hei piathlah the law tatah aa naw he .
44016040	Mataico Paul le Sailas cawh thong taico ka pia he ka , uny sahlo a tong rua pawtah khei Lidia a ing lang cawh sei he ka , thawthonah bia aa ching he . Mataico khua taico aa piathlah .
44017001	Amfipoli khuapui le Apolonia khuapui khah aa cahrong khy taitah synagog a ungnah khua Thesalonika khua khah aa va phah .
44017002	A tua teipaw hrakhei Paul cawh synagog lang khah a vaw ka , Juda cawngsaw sahlo khah Sabat ningthung chung Capathai bia taikhei cawngpah he ka ,
44017003	Khri cawh a tai-ing hrahring paw cang ka taico thihnah taitah a thokawpaw a cang takhah a chingpase he . “ Ma Zisu cawh naa hrong letei ka ca chingpaw he Khri cawh a cang , ” tatah a tah he .
44017004	Juda cawngsaw thaikhehpaw sahlo cawh Paul tei a reipaw bia khah zing he ka , Paul le Sailas khakhei a pakongpai he . Khazing a cizawpaw Grik cawngsaw ahlupui le hmezaw a chuipaw canu ahlupui zong takhei aa zing hrah .
44017005	Canghrasala Juda cawngsaw sahlo takhei aa heitlia he ka , macawtaco chodo tlang letei mehchawly thaikhehpaw khah a rui he ka , papung he ka , khuapui chung lekhei hnahnawhnah aa chuasah khui he . Paul le Sailas khah tlé tah , zawpui hrong letah chuakhuipaw takhei Jason a ing lang cawh aa va hui tlamang he .
44017006	Canghrasala aa hmuh ly tih he tah Jason le ahringpaw uny thaikhehpaw sahlo khah nawhnuitu sahlo hme lekhei ka hruipahrih lai he ka , “ Khazaw hmingting letei hnahnawhnah a tualaipaw cawngsaw sahlo cawh atoheh ma lehei va phah he ka ,
44017007	Jason tahei a ing letah a tlungsah he . Aa zongmingtei tah siangpahrang Sizar tei a reipaw bia khah zetahmai sah be ca he ka , ahringpaw siangpahrang , Zisu aa tahpaw a ung aa tah , ” tatah aa y .
44017008	Ma bia cawh aa thui tihtah zawpuipaw le khuapui letei nawhnuitu sahlo cawh aa lu a ri thlang .
44017009	Mataico Jason le ahringpaw zingtu sahlo cawh a tlangnah tah tangka liasah he ka , aa thlaw he .
44017010	Zai a va phah cangkawleh uny sahlo takhei Paul le Sailas cawh Beria khua lang khah aa seisah he . Ma khua cawh aa va phah tihtah synagog lang cawh aa va sei .
44017011	Beria khua cawngsaw sahlo cawh Thesalonika khua cawngsaw sahlo navy tah aa hringzia chah vy ka , bia cawh lungtho teitah nge he ka , Paul tei a reipaw khah ahmang maw hmang ly tah khah hni du tah Khazing Capathai khah a ning tating tah aa mingpase .
44017012	Juda cawngsaw a hlupui tah Abuipaw cawh aa zing . Hmezaw chuipaw Grik canu ahlupui tah le Grik capaw ahlupui tah aa zing hrah .
44017013	Canghrasala Thesalonika khua letei a ungpaw Juda cawngsaw sahlo tah Paul cawh Beria khua letah Khazing bia a rei tahpaw khah aa thui tihtah ma khua lang cawh va sei he ka , zawpuipaw khah va tuhso he ka , aa va pasy he .
44017014	Mataico uny sahlo takhei ma cangkawleh cawh Paul khah rili ngaekang lang khah va thlaw he ka , canghrasala Sailas le Timote cawh Beria khua leco a caang thlang he .
44017015	Paul taco , Athen khuapui lang tai a va chuithlah pawhe cawngsaw sahlo khakhei Sailas le Timote khah a catleinah khy chung tah ama khatah va sei pawtah bia a caw he .
44017016	Taico , Paul cawh Athen khuapui letei ma tlaw pahning a haw chung vytei he lekhei khuachung cawh nono tah a chi thlangpaw khah hmuh ka , a lung rei a thui ngetei .
44017017	Macawtaco , ningtating tah synagog letah Juda cawngsaw le Khazing a cizawpaw Grik cawngsaw sahlo khatah le chodo tlang letah aa ungpaw cawngsaw sahlo khatah reipasenah a hnui tei .
44017018	Epikuria phu le Stoik mehsing sahlo takhei Paul cawh bia aa ei . Aaning chung taikhei thaikhehpaw tah , “ Ma zehmai a cang lypaw tahei , ze bia maw rei a pachia ? ” tatah aaning le aaning cawh aa tah he . Ahringpaw sahlo takhei , “ Mingphing hringpaw khazing sahlo kong a cawngpah laipaw he cang seh la khatah a nge , ” aa tah . Ma hrahei aa tahpaw heh Paul takhei Zisu le a thokawnah kong thawngchawbia khah a reilainah cawtah a cang .
44017019	Mataico ama cawh tle he ka , Areopaka aa tahpaw khongsil a pahmonah lekhei aa chuakhui . Ma leco , “ Na reilai leimeipaw cawngpahnah a thapaw heh na ma ching tua be ?
44017020	Kaa thui bang lypaw bia va chuakhui ceh ka , ma chingpase tua la kaa du , ” tatah aa tah .
44017021	Athen cawngsaw vytei le ma letei a ungpaw khuachai sahlo cawh zehmai tua lytah rawhnah a thapaw bia rei le nge co aa cai aa pachang thlang .
44017022	Taico , Paul cawh khuapui khongsil a pahmonah leco a daw ka , “ Athen khuapui letei a ungpaw cawngsaw sahlo ! Zelang tahmai behnah letah a peipaw cawngsaw na cang he ceh tah ka hni .
44017023	Zecawtamaw tahpaw co , naa khuachung letah a khia lai neh ka , naa behnah hminghmaw sahlo khah , achaw teitah ka ming tihtah , ‘ HNI LYPAW KHAZING CAWTAH , ’ tatei a ciapaw dangnah siasang sangkheh ka hmuh . Macawtaco naaning tei hni lytah naa behpaw khazing kong cawh atoheh naa hai letah ka rei leimeipaw cawh a cang !
44017024	Ma Khazing heh khazaw le a chung letei a ungpaw hming maikaw a tuatupaw alui le avai Buipaw cawh cang ka , kiá tei tuapaw behnah ing letah ung be .
44017025	Taico Ama cawh a hiapaw khah a hnui thah cawtah cawngsaw tah a rai hrepah thaipaw cang be , zecawtamaw tatah cawngsaw khah hringnah le hu le zezongpui a peitu cawh Ama heh a cang .
44017026	Cawngsaw pakheh taikhei mingphing maikaw khah aluicung pungpaluh letah ung rua pawtah khei Khazing tah tua he ka , aa ungnahpaw hminghmaw le kung khazeh tai maw aa ung a tahpaw cai taikhah a thliapah thah he .
44017027	Khazing tah ma hrahei a tuapaw cawh cawngsaw tah pa hui he seh la , ka kung phah mai a he ka , aa pa hmuh mai a , a tah cawtah a cang . A cang naná tah Khazing cawh aho khatah hmai a hlah be .
44017028	Zecawtamaw tatah , ‘ Ama letah hring he peh ka , a cawcang peh ka , ma hrahei kaa ung . ’ Naa phungthluh tei , ‘ Kaaning sahlo heh a pathlah cawh ka cang he peh , ’ a tahpaw hrakhei .
44017029	Macawtaco Khazing a pathlah kaa cangnah cawtah Khazing cawh cawngsaw singnah le zungthainah tah tuapaw sui nono le ngung nono le lung nono hratah kaa pacang a paw cang be .
44017030	Hninglang cai leco cawngsaw tah aa za hni lypaw khah Khazing tah a ngethai thlang he , canghrasala atoheh cawh hmingting letei a ungpaw cawngsaw vytei khah a ngepachih rua pawtah bia a peh myca he .
44017031	Khazing taco Ama tei a thingpaw cawngsaw tah dingná tah khazaw biace nápaw ning khah a thlia . Ama cawh thihnah taitah patho kaw a cangnahpaw takhei ahmang tahpaw khah ming vytei khatah a langsah , ” tatah a tah .
44017032	Mehthi thokawnah kong cawh aa thui tihtah thaikhehpaw tah hnuiso he ka , canghrasala ahringpaw taco , “ Ma na reipaw kong heh nge vy tima kaa du thlang , ” tatah aa tah .
44017033	Macawtaco Paul taco a pahmopaw khongsil cawh a piasai he .
44017034	Canghrasala cawngsaw chykheh cawh ama cawh zui he ka , a reipaw cawh zing he ka , aaning hrong chung leco Areopaka khongsil phu a cang hrahpaw Dionisia le Damari aa tah no le ahringpaw sahlo zong a ung hrah he .
44018001	Ma khy taico Paul cawh Athen khuapui taico piathlah ka , Korin khuapui lang khah a sei .
44018002	Ma leco Pontas raang taitei a chuhpaw , Juda cawngsawpaw Akuila aa tahpaw khah a tong . Ama cawh zahaine tei a nupuino Prisila khatah Itali raang taitah a va chuhpaw a cang , zecawtamaw tatah Rom siangpahrang Klaudia tah Juda cawngsaw vytei khah Rom khuapui taitah na pia cehceh he ceh tatah bia a papia cawtah a cang . Paul cawh aaning ve pawtah sei ka ,
44018003	zecawtamaw tatah ama cawh aaning hratah pai thlangda a tuapaw a cang . Aaning khaco ung ka , rai khah aa hrehrui tei .
44018004	Paul cawh Sabat ning maikaw lekhei synagog letah Juda cawngsaw le Grik cawngsaw sahlo khah laipasong rua pawtah khei Khazing bia cawh a rei tei .
44018005	Sailas le Timote cawh Masidonia raang taitah aa va tlung tihtah Paul cawh ze hringpaw pacang ly khei phung rei leco a pei ka , Juda cawngsaw sahlo cawh Zisu cawh Khri a cangnah kong khah a ching he .
44018006	Canghrasala Juda cawngsaw sahlo takhei Paul khah dy he ka , a thai aa pachia tihtah cang be tahnah takhei a chaichi khah cathingso he ka , aa hai letah , “ Naa suanah mai cawh naaning tah naa ing tae a . Kama cawh ka rai hrepaw letah ka pathai . Atoning taihei co , Gental cawngsaw sahlo khatah ka sei myca a , ” tatah a tah he .
44018007	Macawtaco Paul cawh synagog taikhei piathlah ka , Khazing a behpaw Titias Justa a ing lang khah a sei . Ma cawngsawpaw a ing cawh synagog a va changpaw a cang .
44018008	Synagog a uhpaw Khripa le a ing letei a ungpaw vytei taco Abuipaw cawh zing he ka , Paul a reipaw bia a thuipaw Korin khua cawngsaw a hlupui zong tah zing he ka , Baptisma a cang he .
44018009	Zaikheh cawh Abuipaw cawh Paul khatah a paly ka , a hai letah , “ Ci kheh , rei lo leimei thlang , de teitah ung kheh lo .
44018010	Nama khatah ung neh ka , ahotahmai ca dy bei he , hanah zong ca pei bei he , zecawtamaw tatah ma khuapui lehei mehnung a hlupui ka hnui he hi , ” tatah a ching .
44018011	Macawtaco Paul cawh Korin khuapui leco kung kheh le a chy ung ka , khua cawngsaw sahlo khah Khazing bia cawh a cawngpah he .
44018012	Galio cawh Akhaia raang uhtubui tei a cang chung takhei Juda cawngsaw sahlo cawh a pahmo he ka , Paul khah tle he ka , biacenah ing letah aa va chuakhui .
44018013	Aaning taco , “ Ma cawngsawpaw tahei kaa phungbia lypaw hratah cawngsaw khah Khazing beh rua pawtah a reipasawh lai he , ” tatah aa tah .
44018014	Paul tah bia ka rei a a tah tihtah Galio taco Juda cawngsaw sahlo khah , “ Ma cawngsawpaw tei hmingchahly a tuapaw kong rei naa du tei a cang caco , naa bia heh nge rua pawtah hei a tlahpaw a cang .
44018015	Canghrasala bia le ming le naa phungbia naa ei pawhe ceh a cang . Macawtaco , naaning teitah va cepah thlang o . Ma hapaw bia cawh ce du bei neh , ” tatah a tah he .
44018016	Macawtaco aaning sahlo khah biacenah ing taico a papia he .
44018017	Mataico , synagog a uhtu a cangpaw Sosthen khah pazah he ka , biacenah ing hme leco aa tuh . Canghrasala , Galio taco zetahmai rei be .
44018018	Paul cawh Korin khuapui leco khua synong a caang . Mataico uny sahlo khah seisai he ka , Akuila le Prisila takhei zui he ka , Siria raang lang tuilawng tah a sei . A seithlah hlai takhei biakangnah a za tuapaw rawng takhei Kenkhria letah a sang a ngysah he .
44018019	Efesa khuapui aa va phah tihtah ma leco Akuila le Prisila khah a seisai he . Ama longtei tah synagog lang va sei ka , Juda cawngsaw sahlo cawh phung khah a va ching he .
44018020	Aaning kha cang cong thlang pawtah thly he ka , cang thai be tatah a tah he .
44018021	Canghrasala a sei tihtah , “ Khazing tah a rai a tah caco , ka va ca tlong kaw tae he a , ” tatah bia a kang he . Mataico Efesa khuapui taico tuilawng tah a sei .
44018022	Sisaria khua cawh a phah tihtah cung ka , Jerusalem lang a khong ka , khrisawbu cawh bia a ching he ka , mataico Antiok khuapui lang cawh a zuh .
44018023	Antiok khuapui leco ning cawngpe a caang khy taitah seithlah ka , Kalati le Frizia raang sahlo cahrong lai khei khuakheh khy khuakheh tlawnglai ka , hningzuitu vytei khah thawzaang a peh lai he .
44018024	Ma chung taco Alekzandria khuakeh a cangpaw Juda cawngsaw Apolo aa tahpaw khah Efesa khuapui lang cawh a va tlong . Ama cawh bia rei a thai ngeteipaw le Capathai a hnih ngeteipaw a cang .
44018025	Abuipaw langpui kong khah cawngpah ciapaw cang ka , Johan baptisma kong suipaw a hnihpaw a cang naná teitah , Zisu kong khah lungtho ngetei tah le ahmang teitah a cawngpah he .
44018026	Synagog letah raechah ngetei tah Khazing bia cawh a rei . A reipaw bia cawh Akuila le Prisila tah aa thui tihtah ma ve law tatah tah he ka , Khazing langpui kong khah a se vy tah aa ching pase .
44018027	Apolo cawh Akhaia raang lang khah sei a pachia tihtah uny sahlo takhei thawthonah bia ching he ka , ma letei a ungpaw hningzuitu sahlo khah achaw teitah za hluihlang my lo tatah ca aa kua he . A va phah tihtah Khazing ningdonah thong tei , zingtu a cangpaw sahlo khah ahlupui a bawkhang he .
44018028	Zecawtamaw tatah zawpui hme letei bia a einah letah Juda cawngsaw sahlo cawh naa reipaw ahmang be tatah biatah teitah a ei he . Zisu heh Khri cawh a cang tatah Capathai bia hmang tah a sopah he .
44019001	Apolo cawh Korin khuapui letah a ung thlang chung takhei Paul cawh ma raang chung sahlo khah tlawnglai ka , Efesa khuapui khah a va phah . Ma leco hningzuitu thaikhehpaw sahlo khah hmuh he ka ,
44019002	“ Naa zing ning tai khei Thlawpaw Pathai naa ting thah maw ? ” tatah a hae he . Aaning sahlo taco , “ Ting bei peh . Thlawpaw Pathai a ung tahpaw kaa thui bang tlung be , ” tatah aa chai .
44019003	Macawtaco Paul tah , “ A cang caco , zehapaw baptisma maw naa cang ? ” tatah tah he ka , “ Johan baptisma , ” tatah aa palei .
44019004	Paul taco , “ Johan baptisma cawh angepachihnah baptisma a cang . Johan taco zawpuipaw khah ama a hninglang tei a vong leimeipaw cawh zing rua pawtah khei a ching he , ma paw cawh Zisu a cang , ” tatah a tah he .
44019005	Mataico , aaning sahlo cawh ma bia khah aa thui tihtah Abuipaw Zisu ming tah baptisma cawh a cang he .
44019006	Paul taco aa cung letah a kih cawh a pahnia tihtah aa cung lekhei Thlawpaw Pathai cawh za tlung ka , rei thuilypaw sahlo khei aa rei thlaw he ka , bia cawh aa phy .
44019007	Ma cawngsaw sahlo cawh aa dawngkasawny tah pahrawhluihning hrong a cang he .
44019008	Mataico , Paul cawh synagog lang a nae ka , thlah thung chung Khazing painah raang kong cawh aa thuithai nápawtah raechah ngetei tah a rei .
44019009	Canghrasala , aaning sahlo chung letei chykheh cawh aa lung lai ngetei ka , zing du bei he . Khazing Langpui chah be tatah zawpui thuí khei aa tah . Macawtaco Paul takhei aaning sahlo cawh a seisai he . Hningzuitu sahlo khah a chui he ka , Tiranas cawngpahnah ing lekhei a ning tating tah bia a reihrui tei he .
44019010	Ma hraco kung hning chung a tua cawtah Asia raang chung letei a ungpaw Juda cawngsaw vytei le Grik cawngsaw vytei taco Abuipaw bia cawh aa thui .
44019011	Khazing tah Paul hmang khei ningang chuipaw hming a tua .
44019012	Ama a pavua le pai sahlo khah a dang lypaw tongsah rua pawtah tle lai he ka , a tongpaw cawh aa danglynah taco thlaw he ka , thlawpaw pialuipaw tah a piasai he .
44019013	Thlawpaw pialuipaw papia lai rua pawtei a khia laipaw Juda cawngsaw thaikhehpaw sahlo tah khachia papianah lekhei Abuipaw Zisu ming khah hmang a pachia he . Aaning sahlo taco , “ Paul tei a reipaw Zisu ming tah ka pia law kaa ca tah , ” tatah aa tah lai .
44019014	Ma hratei a tah laipaw he cawh Juda tlangbui macang , Skeva a sawcapaw pasarih tlaw a cang he .
44019015	Ning kheh cawh thlawpaw pialuipaw tah aaning tlaw cawh , “ Zisu cawh hnih neh ka , Paul zong ka hni , canghrasala naaning heh aho sahlo maw naa cang ? ” tatah a chai he .
44019016	Mataico , thlawpaw pialuipaw tei a pahrangpaw cawngsawpaw taco a zyhno he ka , a dunahpaw khei a tua he . Ma hratei a sah pui tah a tuanah caw he taco aa thlekalong tah aa thi cho khei ma ing taico a sai he .
44019017	Ma hratei a cangpaw khah Efesa khuapui letei a ungpaw Juda cawngsaw le Grik cawngsaw sahlo tah aa thui tihtah aa zongmingtei co aa ci tho ka , Abuipaw Zisu ming cawh aa pasang lo leimei .
44019018	Taico , zingtu sahlo mehlupui zong cawh a vong he ka , aa tuapaw hmingchahly khah ming hringpaw hai letah aa phy .
44019019	Ca-ia a thaipaw cawngsaw sahlo zong tah aa cabu sahlo khah va tle he ka , zawpui hme lekhei me tah aa ro . Aa cabu sahlo mai cawh aa patong tihtah a pahlawng tah ngung tangka 50,000 mai a cang .
44019020	Ma hraco Abuipaw bia cawh a ka lo leimei ka , hmingtuakhynah khatah a chang lo leimei .
44019021	Ma vytei hming a tlung khy taihei , Paul cawh Masidonia le Akhaia raang sahlo cahrong khei Jerusalem lang khah sei pawtah a pachia . “ Ma leco ka phah khy taitah Rom zong ka va tlongpai a , ” tatah a tah .
44019022	Asia raang chung letah a cawngpe a ung kaa lekhei ama a bawtu cawngsaw pahning a cangpaw he Timote le Erasta cawh Masidonia lang khah a thlaw he .
44019023	Ma cai hrawnghrang leco Abuipaw langpui kong letah hnahnawhnah biatah teitah a chuh .
44019024	Artimi khazingno lingthlaw khah ngung tei a tuapaw Demitria aa tahpaw ngung sysahpaw takhei lingthlaw a tua thaipaw sahlo cawtah tangka hmuhnah rai a hlupui a chuakhui .
44019025	Aaning sahlo le ma rai khatei a peitle tah rai a hrepaw sahlo khah hmingkheh tah y he ka , “ Vesaw sahlo , ma rai taihei tangka ahlupui kaa hmuh tah cawh naa hnipaw a cang .
44019026	Taico ma Paul aa tahpaw cawngsawpaw tahei Efesa khuapui letah mehnung hlupui le Asia raang letei cawngsaw ahlupui khah aa lungsingsah he ka , lang a pavesah he tah cawh thui he ceh ka , naa hmuh . Ama taco cawngsaw tei tuapaw khazing sahlo cawh khazing hmuisui cang bei he tatah a tah .
44019027	Ma hratei a cang caco , kaa rai heh hmezawnah hnui khawhly tah a ungpaw long cang lytah a laisuipaw Artimi khazingno behnah ing zong silang hnui be ca ka , Asia raang le khazawpui tei aa behpaw khazingno a rungnawnah zerei lytah a ung a , ” tatah a tah he .
44019028	Ma bia cawh aa thui tihtah aa thingae ngetei ka , “ Efesa cawngsaw aa Artimi khazingno cawh laisui ky seh ! ” tatah aa y .
44019029	A ry hlai tah khuapui pungpaluh letah buainah a chuh . Paul tei Masidonia taitah khua a va tlong hruipaw he Kaia le Aristarka khah tle he ka , vaitlang a pungnah ing lang khah aa seikhui he .
44019030	Paul cawh zawpui hme lekhei chua a du naná teitah hningzuitu sahlo takhei aa thly .
44019031	Ma raang chung letei abui macang a cangpaw he a vesaw sahlo takhei hmai vaitlang a pungnah ing lang chua ly ruapaw tah bia aa caw .
44019032	Macawtaco thaikhehpaw takhei sangkheh kong khei y he ka , thaikhehpaw tah ahringpaw kong khei y he ka , a pahmonah pawhe cawh lu a ri thlang . Cawngsaw a hlu cai taco zecawtamaw ma lekhei aa chua tahpaw hmai khah hnih bei he .
44019033	Juda cawngsaw sahlo takhei Alekzandar cawh a hmelang va nang he ka , zawpui thaikhehpaw takhei a reipaw bia khah aa yso . Alekzandar taco zawpui hme letah a reikainah bia rei rua pawtah khei zawpui cawh de law tatah a kiá khei a tuapah he .
44019034	Canghrasala Juda cawngsaw a cang tahpaw khah aa hni tihtah aa zongmingtei co hmokheh teitah , “ Efesa cawngsaw sahlo aa Artimi khazingno cawh rungnaw ky seh , ” tatah suimehlang pahning chung a y he .
44019035	Khuapui cazi a cangpaw taco zawpuipaw cawh de law , tah he ka , “ Efesa cawngsaw sahlo , Efesa khuapui cawh a rungnawpaw Artimi khazingno behnah ing le avai lang tah a tlahpaw a lingthlaw a mingkaitu a cang tahpaw alui cung pungpaluh tah hnih thlang bei he maw ?
44019036	Macawtaco ahotahmai ma bia heh eikhypaw a cangly cawtah naa de a hy thlang , pacang huaha lytah zehming hmai tuapaw cang be .
44019037	Ma cawngsaw sahlo naa va chuakhuipaw he tahei kaa behnah ing zong rawh be ca he ka , kaa khazingno zong reipachia hrah bei he .
44019038	Mataico , Demitria le a vesaw raihretu sahlo tah taza aa cui du he a cang caco , biacenah ing zong hong thlang he ka , biacetu sahlo zong a ung thlang he . Aa cui khy thlang he .
44019039	Hming sangkheh va chuakhui naa du vy a cang caco , khuapui khongsil letah biachawnah tuapaw a cang .
44019040	Ma hratei a cang ly caco , atoning letei hming a cangpaw rawng tahei kaaning cawh hnahnawhnah naa chuasah tatah bia hnui khy peh ka , ma hratei a cang caco aaning bia kaa palei khy nápaw he ung be , taico zecawtamaw tatah ma heh a hrang a hnui lypaw a cang , ” a tah he .
44019041	Ma hratei bia a rei khy taico a pahmopaw mehnung vytei khah a disah he .
44020001	Khuachung letei hnahnawhnah cawh a de taitah , hningzuitu sahlo khah Paul tah bia caw he ka , thawzaang a peh khy tai he tah a dang pawtah ung my lo tah he ka , Masidonia raang lang sei pawtah a tho .
44020002	Ma pai chung leco tlawnglai ka , zingtu sahlo khah pasynah bia a hlupui ching he ka , a hning tah Grik raang cawh a va phah .
44020003	Ma leco thlah thung caang ka , Siria raang lang khah tuilawng tah sei pawtah a pachia ning tah Juda cawngsaw thaikhehpaw tah thaw aa pa za tahpaw khah a thuinah cawtah Masidonia raang chung khei sei kaw a pachia .
44020004	Paul cawh Beria khua cawngsawpaw Pirha a sawcapaw Sopater le Thesalonika khua taitah Aristarka le Seikanda , Derbe khuapui taitah Kaia le Timote , Asia raang taitah Taikhika le Trofima tahpaw sahlo takhei aa zui lai .
44020005	Aaning sahlo heh hmelang seihlang he ka , Troas khua letah aa ma haw .
44020006	Mataico , kaaning cawh Thino pahlawh lypaw Very Panaw khy taikhei Filipi khua taitah tuilawng tah sei he peh ka , ningpangaw khy tah Troas khua leco a sei hlangpaw sahlo cawh va pange he peh ka , ma leco ning sarih ka caang he peh .
44020007	Zaa kheh letei hmetaw caipaw a cangpaw ning letah Abuipaw zairia a hrong pawtah kaaning cawh kaa va chua . Paul tah zawpuipaw khatah bia rei ka , aningthlamongpaw letah sei a pachia cawtah zaicing tai bia a rei .
44020008	Ka pahmonah pawhe peh a cungkhang leco me-ing ahlupui khah aa vang .
44020009	Thlalang ingkaw leco Zutikha aa tahpaw satlepaw cawh a ty thlang ka , Paul tei bia a reipaw khah a sy tunah cawtah a meh ku ngetei ka , a hning taco a ihning pai ka , ing dawh thungpaw thlalang ingkaw taico alui lang cawh tlahthlah ka , aa lah ning tah a thi thah .
44020010	Paul cawh cungthlah ka , satlepaw cawh va pazah ka , a va pongchai . Taico zawpui khah , “ Naa thlawzawng kheh seh , a hring thlang hi ! ” a tah he .
44020011	Mataico Paul cawh ka ke kaw ka , Abuipaw zairia cawh tingtua he ka , aa e . Khua dui ky tai bia cawh rei ka , a rei khy taico a piathlah .
44020012	Zawpui taco satlepaw cawh ing lang khah hring dang pawtah seikhui he ka , thlawlung teitah aa ung .
44020013	Paul cawh tlanglang tah Asos khua lang sei a pachia . Kaaning cawh tuilawng tah Asos khua lang seihlang peh ka ma khua leco a ma phah .
44020014	Mataico , Asos khua leco a va ma tong khy taitah tuilawng cung lang cawh ke he peh ka , Mitilin khuapui lang cawh kaa sei .
44020015	Aningthlamongpaw cawh ma khua taico tuilawng tah sei he peh ka , Khio tuiraw raechai khah kaa va phah . A ningthlamongpaw leco Samos tuiraw lang cawh sei he peh ka , a hazainingpaw leco Mileta khuapui cawh kaa va phah .
44020016	Pentikos Panawnah ning khah a ne cawtah khei Paul cawh Jerusalem khuapui khah phah tlamang du ka , Asia raang chung letah cai pachang ly rua pawtah khei Efesa khuapui cawh tuilawng tah khungsai pawtah a pachia .
44020017	Mileta taico Paul takhei Efesa khuapui letei khrisawbu macang sahlo khah bia a caw he .
44020018	Mataico aa va phah tihtah aa hai leco , “ Asia raang chung ka va phah taw ning taitah naaning kha ka ung chung vytei khah zemaw ka tua tahpaw cawh naa hni thlangpaw a cang .
44020019	Juda cawngsaw sahlo tah thaw pawtah aa pa ruiphiapaw tahei ruhanah a pa peh naná teitah Abuipaw rai cawh a pany ngetei tah le mehthli cho tah ka hre .
44020020	Naaning naa cawtah a chahnaipaw a cangpaw Khazing bia vytei naaning ching rua pawtah dethlang lytah ka ungpaw khah hnih he ceh ka , zawpui thuí tah cawngpah he neh ka , ingkheh khy ingkheh ka cawngpah laipaw he zong khah naa hni .
44020021	Juda cawngsaw sahlo kha Grik cawngsaw sahlo kha , a ngepachih hmotah Khazing pange la , kaa Buipaw Zisu cawh zing my lo , tatah ka cawngpah he .
44020022	Taico , atoheh cawh Thlawpaw Pathai langhruinah zui tah Jerusalem lang sei a neh ka , ma lekhei ka cung letah zehming maw a tlung a tahpaw cawh hnih bei neh .
44020023	Khua ting maikaw letah thongtlahnah le ruhanah ka tong a tahpaw suipaw heh Thlawpaw Pathai hnisahnah thongtah ka hnipaw a cang .
44020024	Canghrasala , Abuipaw Zisu tah a pakhingpaw rai Khazing ningdonah thawngchawbia y khui rai heh ka paling tei , a saipasinah heh ka patlung khy pawtei a cang caco , ka cung letah zehming a tlung zong tah ka ze a pui beh .
44020025	Khazing painah raang kong phung ka reipaw a thuipaw naaning vytei tahei pa hmuh khaw bei ceh taheh atoheh ka hni myca .
44020026	Macawtaco , naa hrong letah pakhehkheh a thlary a thih caco , kama cawh mochiapaw cang bei neh taheh naa hai letah atoning lehei ka rei .
44020027	Zecawtamaw tatah Khazing dunah khah achangdiná tah ka ca ching thlu thah he .
44020028	Naaning teitah a vai la , naa mingkai ruapaw tei Thlawpaw Pathai tah a ca pehpaw he tuurung sahlo khah achaw teitah mingkai my lo . Khazing tah Ama a thisai tei a cawhpaw a khrisawbu a kingtu tuuking cang my lo .
44020029	Ka sei hning tah a hrangpaw chahnia hratah a cangpaw cawngsaw naa hrong letah va chua he ka , tuurung khah hua bei he tahpaw ka hni .
44020030	Naaning chung lilaw tai tahmai tah hningzuitu sahlo khah kaaning lang a bai na he seh tatah biahmuisui khah aa pachia a .
44020031	Macawtaco a vai my lo ! Kung thung chung ching kha zai kha tai lytah ka mehthli khatei zekhah tamaw raering ka ca peh he tah khah monghly khe lo .
44020032	Atoheh naaning a ca tua hry khypaw he le mehpathai vytei hrong letah bonghnang ry a ca pei khypaw he Khazing le a ningdonah bia letah ka ca vosah myca he .
44020033	Kama cawh aho aa sui , aa ngung , aa chaichi zong khah iavawnah hnui bei neh .
44020034	Kama leh ka kih tei hei ka hiapaw le ka vesaw sahlo aa hiapaw cawh ka chuakhui thlang tahpaw cawh naaning tah naa hni thlangpaw a cang .
44020035	Thawzaang a diapaw sahlo khah bawkhang pawtah a thaw tah rai naa hrepaw a cang tah cawh ka rai hrepaw vytei khei ka ca hmuhsah he . Abuipaw Zisu hrahring tah , ‘ Hmuhnah navy co pehnah letah bonghnang a ung vy , ’ tatah a tahpaw khah a thui thlang mylo , ” tatah a tah he .
44020036	Ma bia a rei khy taihei aaning sahlo khaco a khuh panai he ka , thlaw aa chang .
44020037	Aa caw hmo khei Paul cawh a pawngchai he ka , ama cawh aa hnang .
44020038	Pa hmuh khy khaw bei ceh , tatei a tahpaw he bia takhei aa nge a chiasah ngetei he . Mataico tuilawng tai khah aa va chuithlah .
44021001	A dangpaw tah ung my lo tatah kaa tah khy tai tah tuilawng cawh ke peh ka , Kos tuiraw lang cawh kaa pange . A ningthlamongpaw cawh Rhoda tuiraw lang sei peh ka , mataico Patara khuapui lang kaa sei .
44021002	Fonisia raang lang a seipaw tuilawng hui peh ka , ke peh ka , kaa sei .
44021003	Mataico , Saipras tuiraw a lang tai khei a khunglang tai thuilang tah sei peh ka , Siria raang lang cawh kaa palang . Tair khua letah cung peh ka , ma leco kaa lawng khah a hming aa chungthlah .
44021004	Ma letei a ungpaw hningzuitu sahlo cawh hui he peh ka , aaning khaco ningsarih ka caang he peh . Thlawpaw hnisahnah thong khei , Paul cawh Jerusalem khuapui lang sei haitei bei ceh tatah aa thly .
44021005	Canghrasala kaa cai cawh chang ka , a tho peh ka , kaa sei . Zingtu a cangpaw vytei sahlo le aa nupui leh le aa sawtei leh tah khua khung tai ma thlaw he ka , rili ngaekang leco kaa khuh panai he peh ka , thlaw kaa chang .
44021006	Pakheh le pakheh khah a dang pawtah ka tah khy tai he peh tah tuilawng cung lang cawh ke peh ka , aaning zong ing lang aa kawkaw hrah he .
44021007	Tuilawng co Tair khua taitah sei peh ka , Ptolemai khuapui letah kaa cung . Ma leco zingtu uny sahlo khah bia a ching he peh ka , aaning khaco ning kheh ka caang he peh .
44021008	Ningthlamongpaw cawh a tho kaw peh ka , Sisaria khua cawh phah peh ka , evangelist cang katei apostol sahlo bawkhangnah raihretu pasarih chung letei pakheh a cangpaw Filip a ing letah kaa tlung .
44021009	Ama cawh pasae a hnui lypaw sawcanu papali hnui he ka aa zong ming teico bia a phypaw a cang he .
44021010	Ma leco ning a sy nong kaa cang khy letah , Akaba aa tahpaw Khazing khuavang pakheh cawh Judia raang lang khei a va chuh .
44021011	Kaaning lang cawh a vong ka , Paul a tesong cawh law ka , a kih le a phe letah a pazai ka , “ ‘ Ma hrahei Jerusalem letei a ungpaw Juda cawngsaw sahlo tah ma tesong a hnuitupaw heh tongchai he ka , Gental cawngsaw sahlo kih letah aa pae a , ’ tatah Thlawpaw Pathai tah a rei , ” tatah a tah .
44021012	Ma bia cawh kaa thui tihtah kaaning sahlo le ma letei a ungpaw cawngsaw sahlo taco Paul cawh Jerusalem khuapui lang cawh sei haitei bei ceh tatah kaa nawpaw .
44021013	Canghrasala Paul taco , “ Zecawtamaw naa caw ? Ka lung naa panysah . Abuipaw Zisu ming rawng taco tongchaipaw long hmai cang be , Jerusalem khuapui letah thih rua pawtah hei ka mai paria thlang , ” tatah a tah .
44021014	Thly khypaw a cang ly taitah tai peh ka , “ Abuipaw dunah cawh tua cang ky seh , ” kaa tah .
44021015	Ma khy taico a pachia peh ka , Jerusalem khuapui lang cawh kaa ke chy .
44021016	Sisaria khua taitah hningzuitu thaikheh sahlo tah va ma thlaw he ka , Manason a ing lang ma seikhui he ka , ma leco kaa tlung . Ama cawh Saipras tuiraw cawngsaw cang ka , athoning taikhei zingtu a cang .
44021017	Jerusalem khuapui cawh kaa va phah tihtah uny sahlo taco achaw teitah aa ma tuitang .
44021018	Mataico , ningthlamongpaw cawh Paul le a tangpaw kaaning sahlo cawh Jeims khah a va tong he peh ka , macang vytei zong a tling thlu he .
44021019	Paul taco bia a ching he ka , Gental cawngsaw hrong letei a raihrenah letah Khazing tei a tuapaw khah a changdi ná khei a ching he .
44021020	Ma bia cawh aa thui tihtah Khazing khah aa reithai . Mataico Paul khah , “ Unypaw , Juda cawngsaw thong hlupui tah Zisu cawh zing he ka , aa zongmingtei co phungbia a dawkhui ngeteipaw a cang he tahpaw cawh na hni .
44021021	Gental cawngsaw hrong letei a ungpaw Juda cawngsaw sahlo khah Moses phungbia taikhei a paleh pawtah na cawngpah he tatah aa ching he . Aa sawcapaw sahlo khah cingpatai lypaw tah le taico Juda phung zuily pawtah na cawngpah he tahpaw bia zong aa thui .
44021022	Zekhatamaw kaa tua a ? Na va tlung tahpaw heh thui ngaethae tlung he ka ,
44021023	macawtaco kaa ca chingpaw heh tua thlang . Kaaning khahei Khazing khatei biakangnah aa tua ruapaw cawngsaw papali a ung he .
44021024	Ma cawngsaw tlaw heh seikhui la , pathai pahlingnah phungphe aa tuapaw khah va tua hrah la , a mai khah va lia pah he , ma pawsui co aa sang cawh ngy khy aa cang a . Ma tihtah co , na kong aa reipaw cawh ahmang lypaw tah cang ka , nama cawh phungbia zui tah ahringpaw na cangpaw khah ming maikaw tah aa hni a .
44021025	Canghrasala Gental cawngsaw zingtu sahlo cawh kaa rawhnah heh ca tah cia he peh ka , nono aa dangpaw batui , thisai , a rong dipaw saw sahlo khah e naa zaa a . Canu capaw suanah tua bei ceh tatah ca kaa kua thah he , ” aa tah .
44021026	Taico , ningthlamongpaw leco Paul takhei ma tlaw cawh seikhui he ka , aaning khatah pathai pahlingnah phungphe cawh a tua . Mataico behnah ing lang khah sei ka , a pathai a pahlingnah zening tamaw a chang a tah le aaning pakheh cy aa cawtah thuihlainah tuanah cai kong khah tlangbui a va ching he .
44021027	Mataico , pathai pahlingnah ningsarih ning cawh a chang daimang tih takhei , Asia raang letei a ungpaw Juda cawngsaw thaikhehpaw sahlo takhei Paul cawh behnah ing letah aa hmuh . Zawpui vytei khah pasy he ka , aa tlesah he .
44021028	Aaning cawh ysang he ka , “ Israel cawngsaw sahlo , a va ma baw tua o ! Ma cawngsawpaw tahei kawkih letah sei ka , kaa mingphing le kaa phungbia le ma behnah ing araecakahpaw bia khei cawngsaw maikaw a cawngpah lai he . Mataico ma sahlo hlui co Grik cawngsaw sahlo khah behnah ing dung chunglang a va naekhui he ka , ma hming pathai heh a papia a palui , ” tatah aa tah .
44021029	Efesa cawngsaw Trofima cawh Paul khatah khuapui chung lekhei za hmuh thah he ka , Paul tah behnah ing dung chunglang a va chuakhui tatah aa rawh .
44021030	Khuapui ialia co hna a hnawh caimang ka , cawngsaw vytei cawh kawkih taikhei va sai he ka , Paul cawh tle he ka , behnah ing taico hruipahrih lai he ka , hawkaw sahlo khah palah teitah aa kha .
44021031	Kaa thaw a aa tah chung takhei Jerusalem khuapui kawkih letah hnahnawhnah a ung tahpaw thongpang khah Rom raekeh buipaw tah a thui .
44021032	Macawtaco , rairang teitah raebui sahlo le raekeh sahlo khah a chui he ka , zawpui ungnah lang cawh a sai he . Hnahnawhnah a chuakhuipaw sahlo taco Rom raekeh buipaw le a raekeh sahlo khah a hmuh tih he tah Paul aa tuhpaw khah aa tai .
44021033	Raekeh buipaw a vong ka , Paul cawh tle ka , bahrairui sanghning tah khi law , a tah he . Mataico ahomaw na cang ? Zemaw na tua ? takhei a hae .
44021034	Zawpui chung taikhei thaikhehpaw tah ma hming cawh a tua , tatah y he ka , thaikhehpaw tah phingcang tah a y he . Hna aa hnawh thlangnah cawtah khei zehapaw maw ahmang tahpaw khah raekeh buipaw taco patlia khy be ca ka , Paul cawh raekeh khai chunglang khah seikhui law a tah he .
44021035	Paul cawh hlidong a va phah tihtah cawngsaw rungpui cawh aa buai tunah caw he tah , raekeh taco Paul cawh a song lai he .
44021036	A zuilaipaw he zawpui taco , “ Thae law ! Thae law ! ” tatah a y lai he .
44021037	Raekeh sahlo tah raekeh khai aa phah khui daimang ning takhei Paul tah raekeh buipaw cawh , “ Nama khatah bia rei khy a neh maw ? ” tatah a tah . Raekeh buipaw taco , “ Grik rei maw na cui ?
44021038	Kaa hninglang cai letei raetho katei mehchawly lenongpaw 4000 sadi raang lang a seikhuipaw he Izipt cawngsawpaw khah cang bei ceh maw ? ” tatah a tah .
44021039	Paul tah , “ Kama cawh Silisia pai Tarsas khuapui letah a pipaw Juda cawngsaw cang neh ka , ma khua puimaw cawngsaw cawh ka cang . Zawpuipaw khahei biareinah naw na pa peh theh be ? ” tatah a chai .
44021040	Raekeh buipaw tah biareinah naw cawh a peh cawtah Paul cawh hlidong leco a daw ka , a kiá khei ming zawpuipaw cawh de tua law , a tah he . De teitah aa ung taikhei , aa hai leco Aramaik rei tah bia a rei :
44022001	“ Uny sahlo le paw sahlo , ka reicakainahpaw ka bia heh pa ngepah tua o ! ” tatah a tah he .
44022002	Ma hraco Aramaik rei tei aa hai letah a reipaw khah aa thui tihtah a cali he ka , mataico ma hrahei a tah ,
44022003	“ Kama cawh Juda cawngsaw cang neh ka Silisia raang Tarsas khuapui letah pi neh ka Jerusalem khuapui letah a changpaw ka cang . Gamiliel a kih rai letah kaa mapaw sahlo aa phungbia cawh chang ky di ky tah cawng neh ka , atoning tei naaning sahlo hrahei Khazing cawtah chahnai a nge hrahpaw ka cang .
44022004	Mataico ma rawng tahei Zisu a langpui a zuipaw sahlo cawh aa thihnah tai ka hreh he . Canu kha capaw kha tle he neh ka , thong chung letah ka khung he .
44022005	Tlangbui alaicaipaw le khongsil macang vytei va hae la aa ca ching thlang he a . Aaning taitah Damaska khuapui letei Juda uny sahlo khatah kuapaw ca hmai law neh ka , ma letei zingtu sahlo khah biahrairui khi tah Jerusalem khuapui lang va seikhui he tah dangtah rua pawtah khei ka sei .
44022006	Damaska khuapui ka tlung cai ningching hrawng tah sung sungkheh tah a khai ngeteipaw khainah cawh ka kaekang letah avai taitah a za khai .
44022007	Maco alui lang pohly neh ka , ‘ Saul ! Saul ! Zecawtamaw na pa hreh ? ’ a pa tahpaw o khah ka thui .
44022008	‘ Ahomaw na cang , Abuipaw ? ’ tah neh ka , ‘ Kama cawh na hreh leimeipaw Nazaret Zisu ka cang , ’ tatah a pa palei .
44022009	Ka seihruipaw sahlo taco ma khainah cawh aa hmuh naná teitah kama bia a pa chingpaw a o cawh thui bei he .
44022010	Mataico , ‘ Abuipaw zemaw ka tua a ? ’ tatah hae neh ka , Abuipaw taco , ‘ Tho la , Damaska khuapui chunglang a nae . Ma leco na hre ruapaw rai vytei cawh aa ca ching a , ’ tatah a pa tah .
44022011	Ka seihruipaw sahlo taco Damaska khuapui chunglang cawh ka kiá tah aa pa tlechui lai , zecawtamaw tatah khainah cawh a khaitúnah cawtah ka meh cawh a co .
44022012	Cawngsaw pakheh Ananias aa tahpaw cawh kama a tong pawtah a va chuh . Ama cawh phungbia hratei a pung a pei ngeteipaw le ma letei a ungpaw Juda cawngsaw sahlo tei aa cizaw ngeteipaw a cang .
44022013	Ka kae letah a daw ka , ‘ Unypaw Saul , khua hmuh khy myca ! ’ tatah a pa tah . Ma cangkaw leco , ama cawh ka hmuh .
44022014	Mataico , ‘ Kaa mapaw sahlo aa Khazing a cangpaw tah a dunah khah hni rua pawtah le Mehdingpaw cawh hmuh rua pawtah le a kaw taitei a piapaw bia thui rua pawtah a ca thing myca .
44022015	Nama cawh na hmuhpaw le na thuipaw rawng takhei ming vytei khatah Ama a hnikhuitu na cang a .
44022016	Macawtaco atoheh zemaw na hawpaw a ung ? Tho la , Abuipaw ming khah y la , baptisma cang la , na suanah cawh si hly tua , ’ a pa tah .
44022017	Jerusalem lang cawh va kaw kaw neh ka , behnah ing letah thlaw ka chang tihtah apalynah hmuh neh ka ,
44022018	Abuipaw tah bia a pa chingpaw cawh , ‘ Jerusalem khuapui heh rairang teitah piasai , zecawtamaw tatah kama ka kong na reipaw khah cyhlang bei he , ’ tatah a pa tah .
44022019	Mataico , ‘ Abuipaw , nama a ca zingpaw sahlo khah phawng ruapaw he tah le thongthlá pawhe tah synagog sangkheh taitah sangkheh lang ka seilaipaw khah ma tlaw tahei aa hni thlang .
44022020	Taico , nama a ca hnikhuipaw Stiven a thisai aa laisah ning takhei ma leco a daw thlang neh ka , nawtlah khui he neh ka , ama a thehpaw sahlo aa chaichi khah ka tlepah he , ’ tatah ka palei .
44022021	Mataico Abuipaw taco ka hai letah , ‘ Sei la , langhlaw letei Gental cawngsaw sahlo khatah ka ca thlaw a , ’ tatah a pa tah , ” tatah a ching he .
44022022	Ma bia a reipaw tai heh zawpui takhei Paul a bia cawh aa nge thlang . Mataico aa o cawh pathang he ka , “ Ma cawngsawpaw khah singsi thlang o ! A hring tlang cang be ! ” tatah aa y .
44022023	Mataico ysang he ka , aa angki a pasuapaw sahlo cawh hlehly he ka , luipadih cawh avai lang aa pathlo ning takhei ,
44022024	raekeh bui taco raekeh sahlo khah Paul cawh raekeh sahlo aa ungnah lang khah seikhui law a tah he . Ruitapung khei tuh la , zecawtamaw zawpui tah ma hrahei aa yso tahpaw hni khy nápawtah khei bia va hae law a tah he .
44022025	Paul cawh ruitapung tah tuh a pawtah aa hrai . Canghrasala , Paul taco ma letei a daw thlangpaw raekeh zakheh buipaw khah , “ A suanah hmuh pah a cang tlung lypaw Rom cawngsaw tuh heh na cawtah a phung a cang maw ? ” tatah a hae .
44022026	Raekeh zakheh buipaw taco ma bia cawh a thui tihtah raekeh bui alaipaw khaco a vaw ka , a va thuisah . “ Zekhatamaw na tua a ? Ma cawngsawpaw heh Rom cawngsaw a cang tlung , ” tatah a tah .
44022027	Raekeh buipaw cawh Paul khatah a vaw ka , “ Rom cawngsaw cawh na cang maw ? Pa ching tua , ” tatah a va tah . Paul taco , “ Ahmang , ka cang , ” tatah a chai .
44022028	Mataico raekeh buipaw taco , “ Rom cawngsaw cangnah caw tahei a mai a hlupui ka lia , ” tah ka , canghrasala Paul taco , “ Kama cawh a raang chung letah a pipaw ka cang hi , ” tatah a palei .
44022029	Mataico , bia hae a pachiapaw sahlo takhei ma cangkawleh cawh seisai he ka , raekeh buipaw cawh Rom cawngsaw a cangpaw Paul khah bahrairui tah ka tongchaisah he tahpaw a hni tihtah khei a pahly .
44022030	Ningthlamongpaw cawh raekeh bui alaipaw takhei zecawtamaw Paul heh Juda cawngsaw sahlo tah sua aa pu leimei thlang takhah hni a dunah cawtah Paul cawh thlaw ka , tlangbui macang sahlo le biacetu Sanhedrin vytei khah a pahmo law a tah he . Mataico Paul cawh va chuakhui ka , aa hmekaw leco a dawsah .
44023001	Paul tah Sanhedrin khongsil phu cawh mingchai he ka , “ Ka uny sahlo , kama cawh atoning tai Khazing rai ka hrenah lehei ka tua sua rua ka tahpaw ung balang be , ” a tah he .
44023002	Ma tih taco tlangbui alaicaipaw Ananias tah Paul a kae letei a daw thlangpaw cawngsaw sahlo cawh Paul khah a hmo lekhei cabai law a tah he .
44023003	Mataico Paul takhei a hai letah , “ Nama , thungrang thupaw tlaipia , Khazing tah a ca cabai tae a ! Phungbia naning tah ka biacepah pawtah ma lehei a ty ceh ka , canghrasala phungbia cawh rawh ceh ka kama heh cabai law , na tah rawng he tahei phungbia a zui lypaw na cang , ” tatah a tah .
44023004	Taico , Paul a kae letei a daw thlangpaw cawngsaw sahlo takhei , “ Khazing a tlangbui alaicaipaw cawh na aisai ngang thlang dei e , ” tatah Paul cawh aa tah .
44023005	Paul taco , “ Uny sahlo , ma heh tlangbui alaicaipaw a cang tah ka hnilynah cawtah a cang . Capathai letah , ‘ Na cawngsaw sahlo a uhtu cawh a kong chia rei khe lo , ’ tatah a cia ! ” a tah he .
44023006	Mataico , Paul takhei aaning letah thaikhehpaw cawh Sadusi cang he ka , ahringpaw cawh Farasi a cang he tahpaw a hninah cawtah , “ Ka uny sahlo , kama cawh Farasi sawtei , Farasi ka cang . Mehthi thokawnah ka hnabeisuinah rawng letah biacenah lehei ka dawpaw a cang , ” tatah Sanhedrin hme lekhei a y .
44023007	Ma bia a rei tih taco Farasi le Sadusi sahlo aa kaa letah bia a einah chuh ka , a chaichy he .
44023008	Zecawtamaw tatah , Sadusi sahlo taco thokawnah ung be ca ka , vaiming sahlo le thlawpaw sahlo zong ung bei he aa tah . Canghrasala , Farasi sahlo taco ma sahlo cawh a ung he aa tah .
44023009	Ma leco hnahnawhnah khah chuh ka , Farasi a cangpaw he phungbia cawngpahtu thaikheh sahlo taco a daw he ka , hmuisui teikhei aa ei he , “ Ma cawngsawpaw heh a chahlynah zehmai hmuh bei peh , a reipaw heh thlawpaw a cang ly leh vaiming tah aa chingpaw cang my seh la saw ? ” tatah aa tah .
44023010	Bia a eipaw he cawh paru ngetei ca ka , ma cawngsaw sahlo tahei Paul khah aa caphei aa cadaa a tah khah raekeh buipaw tah a ci . Macawtaco raekeh sahlo khah cungthlah la , Paul khah hranghrang tah law la , raekehlai lang khah seikhui o , a tah he .
44023011	Ma ning zai leco Abuipaw cawh Paul a kae lekhei a daw ka , “ Ci kheh , Jerusalem letei ka konglang na reipaw hrakhei Rom khuapui lehei zong na rei a , ” tatah a tah .
44023012	Ningthlamongpaw mong leco Juda cawngsaw sahlo cawh khuakhang he ka , Paul kaa thaw khy hlai vytei cawh e ly ding lytah kaa ung a tatah chia a sah he .
44023013	Ma hratei aa tahpaw cawh mehnung songli hlui a cang he .
44023014	Tlangbui macang sahlo le macang sahlo khaco a vaw he ka , “ Paul kaa thaw khy hlai vytei cawh zehmai e bei he peh , tatah biakangnah kaa tua thah .
44023015	Mataico , atoheh naaning le Sanhedrin tah ma kong heh a sepaw tah hni kaa du tá la , Paul khah kaa hme letah va chuakhui tua , tatah raekeh buipaw khah tah o . Langpui letah thaw rua pawtah ka bo a he peh , ” tatah aa tah .
44023016	Canghrasala , Paul a satei a sawcapaw takhei ma biaparuh cawh a thui tihtah raekehlai lang cawh va sei ka , Paul khah a va ching .
44023017	Mataico Paul takhei raekeh zakheh bui pakheh khah y ka , “ Ma satlepaw heh raekeh buipaw khatah va seikhui , a ching dupaw a ung , ” tatah a tah .
44023018	Macawtaco , raekeh buipaw khaco satlepaw cawh a seikhui . Raekeh zakheh buipaw taco , “ Thong a tlahpaw Paul tah va pa ysah he ka , ma satlepaw tahei raekeh builaipaw khah bia a ching dupaw ung ka , va seikhui taw tatah a pa tah , ” tatah a tah .
44023019	Raekeh buipaw taco satlepaw cawh a bang tah pazah ka , ama lang hrui ka , “ Ze bia maw ching na pa du ? ” tatah a hae .
44023020	Satlepaw tah , “ Juda cawngsaw sahlo tah Paul kong a sepaw tah hni kaa du tatah ca tah khei he ka , ningthlamong heh Sanhedrin hme letah Paul khah va chuakhui law aa ca tah a .
44023021	Ma hraco aa ca tah tihtah aa bia nge khe lo , aaning sahlo cawh cawngsaw songli a hlui tah he ka , ama khah thaw a pawtah langpui letah a bo thlang he . Kaa thaw khy hlai vytei cawh e ly , ding lytah kaa ung a , tatah chia a sah he kho . Aaning sahlo cawh atoheh a mai pacia thah he ka , aa ca siapaw cawtah khei na nawtlahnah bia khah aa haw thlang , ” tatah a tah .
44023022	Raekeh buipaw taco satlepaw cawh , “ Na pa chingpaw bia heh ahohmai thuisah khe lo , ” tatah bia patai ka , a seisah .
44023023	Mataico a raekeh zakheh bui pahning khah y he ka , “ Ato zai suimehlang pakua tah Sisaria khua lang sei pawtah raekeh zahning , rang raekeh songsarih le khawsui raekeh zahning tah va pachia o ;
44023024	Paul a ci ruapaw takhei rang sahlo pachia pai la , mangkibuipaw Felik khatah achaw teitah va phah khui my lo , ” a tah he .
44023025	Ma hrahei ca a ciapai ,
44023026	“ Kama Klaudia Lisia tah cizaw tlang a tlahpaw mangkibuipaw Felik , nama kha ca ka va cia .
44023027	Ma cawngsawpaw Paul heh Juda cawngsaw sahlo tah tle he ka , thaw a pachia he . Canghrasala ama heh Rom cawngsaw a cang tah ka hni cawtah ka raekeh sahlo kha a vaw neh ka , ka va pachah .
44023028	Zerawng tamaw sua aa pu tahpaw hni ka du . Macawtaco biacetu he Sanhedrin khaco ka chuakhui .
44023029	Sua aa punahpaw cawh aa phungbia kong khah a cang , canghrasala thih awh tlah le thongthlah a tlahpaw hming a tuapaw zehmai hmuh bei neh .
44023030	Ma cawngsawpaw heh aparuh teitah thaw a pachia he tahpaw ka thui tihtah rairang tah nama kha ka va seisah khui he . Ama sua a pupaw sahlo zong sua aa punah kong cawh nama khatah reipaw tah bia ka peh he , ” tatah ca a kua .
44023031	Macawtaco raekeh sahlo taco aa buipaw tei a chingpaw he hrakhei Paul cawh a chui he ka , Antipatri khuapui lang cawh zai tah aa sei .
44023032	Canghrasala ningthlamongpaw cawh rang raekeh khatah ama cawh khung longmang ka , raekeh hringpaw sahlo cawh raekehlai lang khah aa va kaw kaw .
44023033	Rang raekeh sahlo cawh Sisaria khua khah aa va phah tihtah ca le Paul khah mangkibuipaw kih leco aa va hlai .
44023034	Mangkibuipaw taco ca cawh rei ka , Paul cawh , “ Ze pai taitah a va chuhpaw maw na cang ? ” takhah a hae . Silisia raang taitah a va chuhpaw a cang tahpaw a hni tihtah ,
44023035	“ Sua a ca pupaw sahlo he aa va chua tihtah na bia cawh ka ce tae a , ” tatah a tah . Mataico , “ Paul khah Herod tei a sahpaw abui ing lekhei va cong o , ” tatah a tah he .
44024001	Ningpangaw khy lekhei tlangbui alaicaipaw Ananias cawh macang thaikhehpaw sahlo le Tertula aa tahpaw Sinipaw khakhei Sisaria khua lang a zuh ka , Paul sua aa punahpaw khah mangkibui hme leco aa va chuakhui .
44024002	Taico Paul cawh a za naesah tih he tah Tertula taco sua aa punahpaw khah mangkibuipaw Felik hme leco rei ka , “ Kaaning sahlo cawh na kih rai letah cai sypui de teitah ung he peh ka , ma raang chung lehei hming ahlupui cawh kaa cawtah a chaw vy tah na tua .
44024003	Macawtaco cizaw tlang a tlahpaw mangkibuipaw Felik , ma hming sahlo heh zelang tah a cang zong tah kawting letah lunglawng teitah kaa cyhlang .
44024004	Canghrasala na cai maw a sytu law le neh ka , a cuitei tah ka rei dupaw bia heh achaw teitah pa ngepah ky tatah ka ca naw .
44024005	Ma cawngsawpaw heh hnahnawhnah a tuapaw a cang tahpaw cawh kaa hni . Khazaw raang ting letah a ungpaw Juda cawngsaw sahlo hrong lekhei hnahnawhnah khah a chuasah lai . Ama heh Nazaret cawngsaw phu aa tah paw phu aa hotu caipaw cang ka ,
44024006	behnah ing pui hmai papia palui a pachiapaw a cang . Macawtaco kaa phung naning tei hratah a biacepá pawtah ama cawh kaa tlepaw a cang .
44024007	Canghrasala raekeh bui Lisia va chuh ka , rungry tah kaa kih chung taitah ama cawh ma chu ka ,
44024008	ama sua a pupaw sahlo zong na hmekaw letah va chua law a tah he . Mataico sua kaa pupaw heh bia na hae tihtah ahmangpaw a cang tah cawh na hni tae thlang a , ” tatah a tah .
44024009	Juda cawngsaw sahlo zong tah sua pu hrah he ka ma hming sahlo heh ahmangpaw a cang aa tah .
44024010	Mangkibuipaw taco bia rei tua hrah tatah a kiá tah a tuapah tih takhei Paul tah , “ Ma raang chung lehei kung sypui biacetu na cang tah cawh ka hni ; macawtaco thawtho ngetei pawtah kama arungvainah kong rei ka pachiapaw a cang .
44024011	Khazing beh rua pawtah Jerusalem khuapui lang ka seipaw heh ning hrawhluihning suipaw a cangning tah cawh na hni khy thlang a .
44024012	Sua a pa pupaw sahlo tahei behnah ing letah pakheh kheh kha bia ka eipaw pa hmuh a bei he , synagog letah maw , khuapui chung letah maw , zawpuipaw ka pasy laipaw he zong pa hmuh hrá bei he .
44024013	Macawtaco , atotei sua aa pa punah heh ahmang hrahring thlang ca tah khy bei he .
44024014	Canghrasala kama cawh Zisu a langpui a zuipaw , aaning sahlo taco ahmang lypaw cawngpahnah aa tahpaw , ka cangnah cawtah kaa mapaw sahlo aa Khazing ka va beh tahpaw cawh ahmang . Moses phungbia le Khazing khuavang sahlo cabu letei ciapaw hming maikaw cawh zing neh ka ,
44024015	ma tlaw sahlo hrahei mehding kha mehchawly khatah thokawnah a ung tae a tahpaw cawh Khazing letah hnabeisuinah ka hnui hrah .
44024016	Macawtaco , Khazing hme le cawngsaw hme letah ka chiachaw thluidangnah lungthing heh pathaisah ka zawng paria tei .
44024017	Kung sypui khy takhei ka mingphing chung letah mehsisah a cangpaw sahlo lahsong peh a pawtah le Khazing khatah pehlainah tua rua pawtah Jerusalem khuapui cawh ka va phah .
44024018	Khazing khah pehlainah ka tua leimeining tei behnah ingdung chung letah aa pa hmuh ning tahei , behnah phung hratah ka pasipathe thah . Kama khatah zawpui ung bei he , hnahnawhnah zong ung be .
44024019	Ma duitei cawh ma leco Asia pai chung taitah a va chuhpaw Juda cawngsaw thaikhehpaw sahlo ung he ka , sua pu aa pa du pawtei a cang caco , na hmekaw lehei a vong he seh la aa pa pu thlang ruapaw a cang .
44024020	A cang ly leh , ma lehei a ungpaw sahlo tahei Sanhedrin khongsil hme letah ka dawning takhei suanah na tua tatei aa pa tah caco atoheh aa reipaw a cang .
44024021	Canghrasala , aa hmekaw letah ka dawning tah bia sangkheh ka reipaw cawh , ‘ Atoning naa hmekaw letah tazacui ka cangpaw heh mehthi thokawnah ka zing rawng tah a cang , ’ tatah ka yso he , ” tatah a tah .
44024022	Mataico Zisu langpui kong achaw teitah a hnihpaw Felik taco a biacenah cawh changsah ka , “ Raekeh buipaw Lisia a va chua taitah naa kong cawh ka ce tae a , ” tatah a tah he .
44024023	Felik taco raekeh zakheh buipaw cawh , “ Paul khah na raekeh vai sá la , ma duitei cawh zemaw cai zalongnah pei my lo , a byhia a tuapah rua takhei a vesaw sahlo khah sainah pei my lo , ” tatah a tah .
44024024	Ning cawngpe a ry khy takhei mangkibuipaw Felik cawh Juda cawngsaw a cangpaw a nupuino Drusila khakhei a vong he . Paul cawh va ysah he ka , Khri Zisu letei angepainah kong a reipaw cawh aa nge .
44024025	Paul takhei dingnah , ma le ma a hraipakingnah le a va chuh lepaw Khazing biacenah kong sahlo khah a va rei tihtah Felik cawh ci ka , “ A zaw cong myca , sei thlang myca la , cairai ka hnui tihtah ka ca ysah kaw tae he , ” tatah a tah .
44024026	Ma hlui co Paul tah tangka a pa peh thly a , tahpaw hnabeisuinah a hnui cawtah ato leh ato va ysah he katei , bia a rei hrui teipaw khah a cang .
44024027	Kung hning a tah khy takhei mangkibuipaw Felik a rai cawh Porsia Festa tah a chang . Canghrasala Felik taco Juda cawngsaw sahlo khah aa lungtong a du cawtah Paul cawh thong chung letah a thlah si .
44025001	Mangkibuipaw Festa cawh Sisaria khua a va phah khy ningthung lekhei Jerusalem lang cawh a khong .
44025002	Mataico ma leco tlangbui macang sahlo le Juda hruitu sahlo cawh a hmekaw lekhei va chuh he ka , Paul sua aa punahpaw kong cawh aa ching .
44025003	Paul khah Jerusalem lang palong pawtah Festa cawh ning ma do ky tatah biatah teitah aa naw . Zecawtamaw tatah langpui letah a bo tah thaw aa pachia caw he tah a cang .
44025004	Festa taco , “ Paul cawh Sisaria khua letah ungning thlang ka , kama zong ma lang cawh ka sei kaw pating a .
44025005	Hmingsua a tuapaw a ung caco , naa hruitu thaikhehpaw khah kama khahei sei sá la , ma leco a suanah cawh rei he seh , ” tatah a chai he .
44025006	Aaning sahlo khaco ningreh maw ninghraw maw a cang khy taitah Sisaria khua lang cawh cungthlah ka , ningthlamongpaw leco biacenah ing cawh ke ka , Paul cawh a hme letah va chuakhui he seh a tah he .
44025007	Paul cawh aa va chuakhui tihtah Jerusalem taitei a va chuh pawhe Juda cawngsaw sahlo takhei a daw cahlung he ka , a hmang tatei aa palang khy lypaw , ama suapunah bia ahlupui aa rei .
44025008	Mataico Paul tah sua aa pupaw ahmang lynah kong a rei , “ Kama cawh Juda phungbia reipachia tah le behnah ing reipachia tah le Sizar buipaw reipachia tah chahlynah zehmai tua bei neh , ” tatah a tah .
44025009	Canghrasala , Festa takhei Juda cawngsaw sahlo khah aa lungtong a du cawtah Paul cawh , “ Jerusalem khuapui lang sei tah ma leco , ma sua aa ca punah sahlo heh ka hme letah cepá pawtah hei na du maw ? ” tatah a tah .
44025010	Paul taco , “ Sizar biacenah ing hme letah ka daw thlang , ma zung cawh ka konglang cepah nápaw cawh a cang . Juda cawngsaw sahlo khatah chahlynah zehmai ka tua lypaw cawh nama ceingei tah achaw teitah na hnipaw a cang .
44025011	Kama hrahring tah thih tlang a tlahpaw hmingsua ka tua tei a cang caco , thih cawh ei bei neh . Canghrasala Juda cawngsaw sahlo tei sua aa pa punahpaw heh ahmang ly a cang caco , ahotahmai aa kih letah pa pei khy bei ceh , Sizar tah pa cepah seh ! ” tatah a chai .
44025012	Mangkibuipaw Festa cawh ama rawhnah a peitu sahlo khakhei aa reisia khy taitah ma hrahei , “ Sizar tah pa cepah seh na tah cawtah Sizar khaco na sei a ! ” tatah a chai .
44025013	Ning cawngpe khy lekhei siangpahrang Agripa le a sateino Barni cawh Festa upahnah peh rua pawtah khei Sisaria khua cawh aa va phah .
44025014	Ma khua leco khua sypui caang he ka , aa cang chung taco Festa tah siangpahrang Agripa cawh Paul konglang khah a reikhui . A hai leco , “ Ma lehei Felik tah thong a thlah sipaw cawngsawpaw a ung .
44025015	Jerusalem khuapui ka va tlong tihtah tlangbui macang sahlo le Juda macang sahlo takhei sua pu he ka , thaily na cang sá a , tatah aa pa tah .
44025016	Canghrasala aa hai letah , ‘ Cawngsaw pakheh khah ama sua a pupaw sahlo khatah hmedai tei a tong hlai tah le sua aa punahpaw khah ahmang le hmang ly kong rei hlai tei male kih letah peh cawh Rom phung cang be , ’ tatah ka tah he .
44025017	Sua a pupaw sahlo khah kama kha va sei hrah he ka , a cai rysah lytah , ningthlamongpaw cawh biacenah ing cawh ke neh ka , Paul cawh va chuakhui pawtah naw ka peh he .
44025018	Ama sua a pupaw sahlo cawh a daw he ka , bia aa rei tihtah aa pu thly a tatei ka rawhpaw hmingsua zehmai pu bei he .
44025019	Sua aa pupaw cawh ama khatei aa behnah kong letah a eichonah pawhe le a thi thahpaw cawngsaw pakheh Zisu aa tahpaw khah Paul tah a hring kaw tatah a tahpaw tukhah a cang hri .
44025020	Ma hapaw bia cawh hlehle pawtah zekhatah tua my neh seh la maw a cha a tahmai hni khawh bei neh . Macawtaco , Jerusalem khuapui lang sei tah ma leco ka bia pa cepah he seh tah na du maw tatah ka hae .
44025021	Canghrasala Paul taco , ‘ Ka bia heh Sizar tah pa cepah seh , ’ a tah cawtah Sizar kha ka kua hlai tai cawh thong chung letah khung cong thlang o ka tah he , ” a tah .
44025022	Mataico siangpahrang Agripa taco mangkibuipaw Festa cawh , “ Ma cawngsawpaw a bia heh kama pungpá tah thui ka du , ” tatah a tah . Festa taco , “ Ningthlamong na thui tae a , ” tatah a palei .
44025023	Ningthlamongpaw leco siangpahrang Agripa le a sateino Barni cawh a rawrung ung ngeteipaw khei va chuh he ka , raekeh builaipaw sahlo le khuachung hruitu macang a cangpaw sahlo khakhei zawpui ungnah ing chunglang cawh a za nae he . Festa a nawpehnah vai tah Paul cawh a za naekhui he .
44025024	Festa taco , “ Siangpahrang Agripa le kaaning khatah ma lehei a va chuhpaw vytei sahlo , ma cawngsawpaw heh naa hmuh pui tah ! Jerusalem letah cang seh , ma Sisaria lehei cang seh , ama heh Juda cawngsaw sahlo vytei tah kama khatah taza aa cuipaw cawh cang ka , khua sy hringsah khaw paw cang be , tatei aa ysopaw khah a cang .
44025025	Thih tlang a tlahpaw hmingsua zehmai tua be tah ka hmuh . Ma duitei cawh Sizar tah ka bia pa cepah seh a tah cawtah Rom khuapui lang sei sá pawtah bia ka chaw myca .
44025026	Canghrasala ka buipaw Sizar khahei a kong cia huaha ruapaw ung be . Macawtaco naa zongmingtei hmekaw lehei , a biapui tah siangpahrang Agripa na hmekaw lehei ka va chuakhuipaw heh a cang . Ma tih taco a bia kaa hlehle khy taitah cia ruapaw zong ka hnui mai a .
44025027	Thongtlahpaw pakheh kheh cawh sua aa punahpaw kong a sepaw teitah cia khy tlung ly tei va kua cawh a ngecang be ka tah cawtah , ” tatah a tah .
44026001	Mataico siangpahrang Agripa taco Paul cawh , “ Na kong cawh nama teitah rei tua ! ” tatah a tah . Macawtaco Paul tah zawpuipaw cawh a kiá khei de tua law tah he ka , a sualynah kong cawh a rei .
44026002	“ Siangpahrang Agripa , Juda cawngsaw sahlo tei sua aa pa pupaw vytei a cang lynah kong rei rua pawtah na hme letah atoning ka dawpaw heh vaichah ngetei tah a rei neh ka ,
44026003	ma hratei ka rawhpaw cawh Juda phung le bia a einah sahlo khah achaw teitah a hnih thlupaw na cang cawtah a cang . Macawtaco , ka bia heh lungsy teitah na pa ngepá pawtah ka ca naw hri .
44026004	Ka nyheh ning taitah ka mingphing khatah le Jerusalem khuapui letah ka hring ningcang cawh ahrangtho tah Juda cawngsaw vytei tah aa hni thlu .
44026005	Cai sypui pa hnih thlang he ka , kaa behnah letei a se caipaw phu a cangpaw Farasi hratah ka hringpaw he aa rei du caco , aa rei khy thlang .
44026006	Mataico , atoning letei tazacui ka cangpaw heh Khazing tah kaa mapaw sahlo bia a za kang sipaw he letah hnabeisuinah ka hnui rawng takhei a cang .
44026007	Ma biakangpaw heh kaa mapaw leh phinghraw hluihning sahlo tah a tlingnah khah hmuh rua pawtah a rawh chi caw he tah Khazing rai cawh ching kha , zai khah lungtho teitah aa hrepaw a cang . Ma hnabeisuinah rawng tahei , vy siangpahrang Agripa , Juda cawngsaw sahlo tah sua aa pa pulai leimeipaw a cang hi .
44026008	Khazing tah mehthi a patho he tah heh zecawtamaw naa zing khy be ?
44026009	Kama zong tah Nazaret Zisu ming khah a cangkhynah chung tah dy rua pawtah ka za pachia .
44026010	Macawtaco , Jerusalem letei a ungpaw Khrisaw sahlo khah ka dy he . Tlangbui macang sahlo aa nawhnuinah khei mehpathai a hlupui khah thong letah thlah he neh ka , thawpaw he aa tah tihtah naw ka tlah khui he .
44026011	Uihlupui cawh aaning sahlo cawh dangtá pawtah synagog sangkheh taitah sangkheh lang sei neh ka , hranghrang tah Zisu kong khah reipachiasah he ka zawng . Ka thing aa pa tong tu rawng tah aaning sahlo hreh ruapaw taco raang hringpaw khua sahlo lang hmai khah ka seihno lai he .
44026012	Ma hraco tlangbui macang sahlo aa nawhnuinah le aa rei tah Damaska khuapui lang cawh ka sei .
44026013	Vy Siangpahrang Agripa , ningching hrawnghrang lekhei langpui letah ka seilai leimeining taco avai taitah a khaipaw , ning navy tah a khai vypaw khah ka hmuh , kama le ka vesaw sahlo cawh a ma khai cahlung thlang .
44026014	Kaa dawngkasawny co , alui letah pohly he peh ka , Aramaik rei tah bia a pa chingpaw o khah ka thui , ‘ Saul , Saul zerawng tamaw na pa hreh ? Kama ka dunah dy cawh na cawtah a sá a , ’ a pa tah .
44026015	Mataico , ‘ Abuipaw , ahomaw na cang ? ’ tah neh ka , Abuipaw taco , ‘ Kama cawh na hrehlai leimeipaw Zisu ka cang .
44026016	Atoheh tho la , na phe tah a daw . Na hmuhpaw hming sahlo le ka ca hmuhsah lepaw hming sahlo cawtah hnikhuitu rua pawtah le ka raihretu cawtah thing rua pawtah nama khatah ka za palypaw a cang .
44026017	Nama cawh na cawngsaw lilaw le Gental cawngsaw sahlo hrong taitah ca pachah neh ka , aaning sahlo khatah ca thlaw neh ka ,
44026018	aaning sahlo cawh aa meh dui sá he ceh ka , muinah taitah khainah lang , Setan hmingtuakhynah taitah Khazing lang na paleh sá he a . Ma pawsui co , sua ngethainah hmuh a he ka , kama a pa zing cawtah pathaisah aa cangpaw cawngsaw sahlo hrong letah hminghmaw aa hnui a , ’ tatah a pa palei .
44026019	Macawtaco siangpahrang Agripa , vaicung taitei ka hmuhpaw apalynah naw ka ngepaw a cang .
44026020	A hmasaw letah Damaska khua cawngsaw khatah phung rei neh ka , mataico Jerusalem khuapui leteipaw sahlo le Judia raang chung letei a ungpaw vytei khatah rei neh ka , Gental cawngsaw sahlo khatah zong ka rei . Ka reipaw cawh a ngepachih la , Khazing lang a paleh myca o , na ngepachihnah pawhe ceh cawh tuasená tah a langsá o ka tah he .
44026021	Ma rawng tahei Juda cawngsaw sahlo tah behnah ingdung letah pa tle he ka , thaw aa pa zapaw a cang .
44026022	Canghrasala atoning tai lehei Khazing tah a pa baw ka , macawtaco ma lehei a daw neh ka , mehlai kha cawngsaw cakhongpaw kha ka hnipaw khah ka ching he . Khazing khuavang sahlo le Moses tei hming a va chuh lepaw aa za reihlangpaw a khunglang hei zehmai rei bei neh .
44026023	Ma hraco Khri cawh tai-ing a ka , thihnah taitah a tho tawpaw cang a ka , Ama a cawngsaw sahlo le Gental cawngsaw sahlo khatah khainah bia phychua a cang a , aa tahpaw bia khah , ” a tah .
44026024	Paul tah a sualynah kong le ma bia a rei leimei ning tah Festa taco , “ Paul na lung sing khawh na maw ? Na cawngnah a sang tu ka , na hruh myca , ” tatah a y so .
44026025	Paul taco , “ Hmezaw chuipaw Festa , hruh bei neh . Ka reipaw heh ahmangpaw singhring bia a cang .
44026026	Ma bia sahlo heh siangpahrang tahei a hnipaw a cang , ama khatah zong zalong teitah cinah hnui lytah bia ka rei khy . Zehmai paphipaw ung be , zecawtamaw tatah ma hming heh a cakih letah tuapaw hming cang be .
44026027	Siangpahrang Agripa , Khazing khuavang sahlo khah na zing he maw ? Na zing he tahpaw ka hni , ” tatah a tah .
44026028	Mataico Agripa taco Paul cawh , “ Ma sungkheh kaa tei lehei Khrisaw tah ka cangsah khy a tatah na parawh maw ? ” tatah a tah .
44026029	Paul taco , “ A cai a sy zong , a cui zong tah Khazing khatei thlaw ka changpaw cawh nama le atoning letah ka bia a ngepaw cawngsaw maikaw heh kama hratah cang hrah he seh tah ka du , canghrasala ma bahrairui sahlo lytah , ” tatah a palei .
44026030	Mataico siangpahrang Agripa cawh mangkibuipaw le Barni le aaning khatei a ty hrahpaw cawngsaw sahlo khakhei a ka daw he ka ,
44026031	Ingkhang taico piahly he ka pakheh le pakheh bia a rei ning tah , “ Ma cawngsawpaw heh thih tlang a tlahpaw , a cang ly leh thongthlah tlang a tlahpaw hmingsua zehmai tua be , ” aa tah .
44026032	Mataico siangpahrang Agripa taco Festa cawh , “ Ma cawngsawpaw tahei ka bia heh Sizar tah pa cepah seh tah lytah ung my seh la , thlaw khy a cang thlangpaw , ” tatah a tah .
44027001	Mataico , Itali raang lang khah tuilawng tah sei ka pachia tih he peh tah Paul le ahringpaw thongtlahpaw sahlo cawh Julias aa tahpaw raekeh zakheh buipaw khakhei aa chia he . Ama cawh Rom siangpahrang raekeh bu letah rai a hrepaw a cang .
44027002	Asia raang rili ngaekang tuilawng a hianah letei a hia laipaw tuilawng Adramitiam khuapui taitei a va chuhpaw khah ke he peh ka , rili lang cawh kaa seihly . Taico Masidonia raang Thesalonika khua taitah a va chuhpaw Aristarka zong kaaning khaco a sei hrah .
44027003	Mataico , a ningthlamongpaw cawh Sidon khua letah cungthlah he peh ka , Julias cawh Paul cung letah chah ngetei ka na huivesaw sahlo khatah va sei la , aaning sahlo taco na byhiapaw zong aa ca bawkhang a , tatah a tah .
44027004	Mataico rili cung co seilai he peh ka , thli tah a ma nang cawtah Saipras tuiraw a rakheh thli a denah lang khei kaa seilai .
44027005	Silisia raang le Pamfilia raang ngaekang cahrong khei tui cung co seilai he peh ka , Lisia raang Mira khuapui lekhei kaa cung .
44027006	Ma leco raekeh zakheh buipaw takhei Itali raang lang a seipaw Alekzandria khuapui taitei a va chuhpaw tuilawng khah hmuh ka , a cung lang cawh a ma khing .
44027007	Hongsang teikhei ning hlupui sei he peh ka , Naida khuapui cawh ruha ngetei tah kaa va phah . Thli taco kaa hmelang khah ma seisah khy be . Macawtaco Salmon raechai thli a denah Krit tuiraw langchang khei kaa sei .
44027008	Mataico rili ngaekang cawh haa ngetei tah cahrong lai he peh ka , Lasia khuapui a kae letah a ungpaw Abingnah tuilawng Ahianah aa tahpaw khah kaa va phah .
44027009	Khuasy ry tu thah peh ka tui lang tah sei vypaw caw taco , ci a chui myca , zecawtamaw tatah Batui Cahenah Ning zong khung thah ka , thlasih cai zong a patho thah myca . Macawtaco Paul tah tuilawng cung letei a ungpaw cawngsaw sahlo khah ,
44027010	“ Vesaw sahlo , tuilawng hei kaa sei vy tei a cang caco , ruhanah ka tong hrahring thlang he peh . Tuilawng zong a rawh ka , hming le bo zong kaa sung a , kaaning kaa hringnah caw zong tah ci a chui , ” tatah raeringnah bia a peh he .
44027011	Canghrasala raekeh zakheh buipaw taco Paul a reipaw khah nge ly khei tuilawng a uhpaw le tuilawng a hnuitu aa bia khah a nge laky .
44027012	Mataico , tuilawng a hianah ngaekang cawh thlasih chung tei hmang ruapaw taco a tlah khawh be . Macawtaco mehlu vy takhei palang thlang he peh ka , tuilawng a hianah khua Finik khuapui kaa phah khy caco , ma leco thlasih chung cawh ka ung thlang he peh , tatah aa tah . Ma tuilawng a hianah heh Krit tuiraw letei a ung hrahpaw cang ka , nitlah thuilang le nitlah chah lang a huipaw a cang .
44027013	Mataico thuilang khei thlizi cawh a ka hrang tihtah kaa dupaw thli a cang rua tatah aa rawh ; macawtaco tuilawng aa hrainah thawca-e cawh hruithlah he ka , Krit tuiraw ngaekang khei aa sei .
44027014	Canghrasala khua sy ry lytah tlanglang tah thlipui a ru ngeteipaw cawh tuiraw lang a za hraang . Ma thlipui cawh Nichua chah lang thli aa tah .
44027015	Tuilawng cawh thlipui taco nang ka , lawng cawh thlipui lang a hui khy khawh ly cawtah acali peh ka thli tah tuilawng cawh a phohly longmang .
44027016	Mataico Kauda aa tahpaw tuiraw teitei , thli a denah hming va phah he peh ka , ruha ngetei tah mokhawng lawng sahlo khah kaa tle khy .
44027017	Mohkawng lawng cawh tuilawng cung letah aa khing khy taitah tuilawng cawh thingrui tah pahlawng he ka aa tongchai . Sirti saphy tlang letah tuilawng asuhsua le tahkhah ci he ka , tuilawng paipazy khah chung thlah he ka tuilawng caw thli tah a phohly lai .
44027018	Thlipui taco tuilawng cawh pazy hly a za cakhawng leimei thlangnah cawtah a ningthlamongpaw cawh lawng chung letei hming sahlo khah alailang aa vathlang he .
44027019	Mataico a ningthungnah leco tuilawng a chaichi sahlo khah aaning aa kih teitah law he ka , aa vathlang .
44027020	Thli cawh peitle teitah a hrang cakhawng leimei thlangnah cawtah le ning le esi sahlo hmuh lytah ning hlupui kaa ungnah cawtah a changnah leco a bing khaw bei peh kaa tah cy thlang myca .
44027021	Cawngsaw vytei cawh e lytah khua sypui aa ung myca caw takhei Paul cawh aaning sahlo aa hme leco a ka daw ka , “ Vesaw sahlo Krit tuiraw lang tah sei chah a be , ka tahpaw ka bia khah pange thlang my la , ma zotlahnah le sungnah heh a tong bei he peh hi !
44027022	Canghrasala ka ca ching he , atoheh cawh naa lung pacy my lo , zecawtamaw tatah tuilawng a ro tahmai tah pakheh hmai thi a bei he ceh .
44027023	Ka behpaw le kama a pa hnuitu Khazing tah zahai lekhei a vaiming pakheh khah za taw ka ,
44027024	‘ Paul , na thlawzawng kheh seh . Sizar hme letah biace pá pawtah na daw thly thly thlang a , taico nama khatei tuilawng tah a sei hrahpaw vytei aa hringnah cawh Khazing tah nama a capeh thah , ’ tatah a pa tah .
44027025	Macawtaco , naa lung pacy my lo . A pa chingpaw hraco a cang a tatah Khazing khatah zingnah ka hnui .
44027026	Ma duitei cawh tuiraw sangkheh kheh letah a ma pating tae thlang a , ” a tah he .
44027027	Zaihraw hluipalinah tai , Adria rili leco thli tah ma pholai leimei thlang ka , zaicing hrawnghrang lekhei tuilawng a mongpaw sahlo taco alui kaa phah daimang tei thly a tatah aa rawh .
44027028	Tui cawh a thunah lang neh he ka , laang ki a thuh aa tah . A cawngpe khy takhei neh kaw he ka , laang hrawhluipangaw a thuh aa tah .
44027029	Alung letah a suh pang le peh tah aa phangnah cawtah thawca-e sangpali khah lawng hninglang letah thlah he ka , khua dui pahraw seh tatah thlaw suipaw aa chang .
44027030	Tuilawng a mongpaw sahlo cawh tuilawng ahmelang letah thawca-e a thlahpaw hratah a tua pakhei he ka , mohkawng lawng khah tui lang thlah he ka , sai a pachia he .
44027031	Mataico Paul takhei raebuipaw le raekeh sahlo cawh , “ Ma tlaw heh tuilawng letah aa ung thlang tahcy lyco , a bing bei he , ” a tah he .
44027032	Macawtaco raekeh sahlo taco pachahnah lawng aa hrainah thingrui cawh chehchung he ka , tui aa phosah .
44027033	Khua a vang hlai tei lekhei aa zongmingtei co batui e law tatah Paul taco a tah he . “ Ning hraw hluipali chung ungnah hni lytah zehmai e bei he ceh kho !
44027034	Atoheh cawh batui e tua myca o . Hringnah cawtah ma cawh naa hiapaw a cang . Naa hrong lehei sangbu bukheh hmai a hlypaw ung bei he ceh , ” a tah he .
44027035	Ma bia a rei khy taico very a cawngpe khah law ka , aa hme leco Khazing khatah lawngbia a hlai . Mataico kychy ka , a e .
44027036	Aa zongmingtei co aa thlaw ka lung kaw ka , batui cawh aa e .
44027037	Tuilawng cung letah a ungpaw cawh kaa zongmingtei tah cawngsaw 276 ka cang peh .
44027038	Aa dutaw khei aa e khy taico tuilawng khah a zaang vy naa seh tatah saze khah tui lang aa vathlang .
44027039	Khua a va dui tih taco , alui khah bi thai bei he , canghrasala tuili , sadi ngaekang tai a ungpaw khah hmuh he ka , ma lang cawh a cangkhynah chung tah tuilawng cawh kaa sei sá a tatah aa tah .
44027040	Macawtaco , thawca-e aa hrainahpaw thingrui cawh chehchung he ka , tui lang aa vathlang . Mataico tuilawng zeinahsung aa tongchainah rui khah aa padaw pah . Mataico pai cawh lawng hmelang lekhei pazy kaw he ka , thli taco pholai ka , ngaekang lang cawh aa seisah .
44027041	Canghrasala tuilawng taco sadi cawh suh ka , a tang . A hmelang khei suh ka , a hneihnang khy be . A leilang cawh tuileh takhei a cheinah cawtah a kuichy patlaw thlu thah .
44027042	Thongtlahpaw sahlo cawh pakheh hmai tui a lytah aa lua ly nápawtah raekeh sahlo takhei thaw thlu aa pachia he .
44027043	Canghrasala raekeh zakheh buipaw taco , Paul a hringnah khah pachah a dunah cawtah thaw a pachia pawhe khah a thly he . Tui a ly thaipaw khah a zythlah hmasaw taw la , ngaekang lang a ly law a tah he .
44027044	Ahringpaw sahlo cawh thingphae le , tuilawng a kuinahpaw hming a palypaw sahlo khah a tle he . Ma tatei co kaa zongmingtei tah a bingpaw teitah ngaekang lang cawh ka pia thlu he peh .
44028001	A bingpaw teitah rili ngaekang kaa va phah tihtah ma tuiraw heh Malta tuiraw aa tahpaw a cangpaw khah kaa hni .
44028002	Tuiraw letei a ungpaw cawngsaw sahlo taco achaw teitah aa ma tuitang . Khua tah sopai ka , a cakaw tu cawtah me tua he ka , aa ma dai .
44028003	Paul taco mething tongkheh tah va pakhong ka , me leco a bo tihtah me cawh a paling rawng takhei , thingtong chung taikhei changmehco pari ka pia ka , Paul a kih leco cuh ka , a pathle thlang .
44028004	Tuiraw letei a ungpaw cawngsaw sahlo taco a kih letah pari a pathle thlangpaw khah aa hmuh tihtah pakheh le pakheh cawh , “ Ma cawngsaw heh lee aa nongpaw a cang hrahring a . Tui taico a lua thlang naná teitah hring thlang ruapaw taco , dingnah biacetu tah sai bei hi , ” aa tah patlaw tlungmang .
44028005	Canghrasala Paul taco pari cawh me chunglang cathingthlah ka , ama cawh zekhatahmai a tua be .
44028006	Zening tamaw ka thling thlu ka , a cang ly leh zening tamaw a liahly ka , a thih a , tahpaw khah ma sahlo taco aa haw thlang . Canghrasala a sypui aa haw tihtah zekhatahmai a tua lypaw khah aa hmuh . Macawtaco aa khuarawh haa ka , khazing a cang aa tah .
44028007	Taico aa kae leco Publia aa tahpaw tuiraw bui , naw a hnui ngeteipaw a lyraang a ung . Ama taco a ing lang a ma chui ka , ning thung chung achaw teitah a ma tuitang .
44028008	A paw cawh chungtlai le a sawnang tah a sah ka , a inah letah a lia thlang . Paul taco va ming ka , thlawchangpah ka a cung letah a kih pahnia ka , a dang .
44028009	Ma hratei a dangsah tih taco ma tuiraw letei a ungpaw a sahpaw ahringpaw sahlo zong cawh a vong he ka , a dangsah hrah he .
44028010	Taico , aa lung a lawng ngetei ka , lahsong phingphing tah aa ma peh . Taico sei ka pachia tih zong he peh tah khuatlawngnah cawtah kaa byhiapaw aa ma peh .
44028011	Mataico thlah thung khy takhei Alekzandria khuapui lang tah a va chuhpaw , ma tuiraw leco thlasih chung a ung thlangpaw tuilawng , a hmelang letei a phiapaw khazing Kastor le Poluk aa lingthlaw a suipaw khei tui lang co kaa sei .
44028012	Siraku khuapui cawh va phah he peh ka , ma leco ningthung ka cang he peh .
44028013	Mataico tuilawng cawh a ci he peh ka , Rekiam khua khah kaa va phah . Mataico ningthlamongpaw cawh thuilang tah thli a ka hrang ka , a hazainingpaw lekhei Puteoli khua cawh kaa va phah .
44028014	Ma leco uny thaikhehpaw sahlo khah a tong he peh ka , aaning sahlo khaco zaakheh chung cang pawtah aa ma thly . Macawtaco caang he peh ka , taico Rom khuapui lang cawh kaa sei .
44028015	Rom khuapui letei a ungpaw he zingtu uny sahlo taco a va tlung he tahpaw khah aa thui cawtah dai pawtah va sei he ka , Apius Chodokhua le Khuabuh Ingthung khua tai khah aa va phah . Paul tah aaning sahlo cawh a hmuh tih he tah Khazing kha lawngbia hlai ka , a hnaw a ngang .
44028016	Rom khuapui cawh kaa va phah tihtah Paul cawh ama teitah ungsah he ka , raekeh pakheh tah a cong .
44028017	Ningthung khy tah Paul taco Juda hruitu sahlo khah a y pahmo he . Mataico aa tong pahmo tih he tah Paul taco aa hai letah , “ Ka mingphing uny sahlo , kaa cawngsaw sahlo a carae tah le kaa mapaw sahlo aa phunglang a carae tah zehmai ka tua ly naná teitah Jerusalem letah pa tle he ka , Rom bui sahlo khatah aa pa chuakhui .
44028018	Bia pa hae he ka , thih a tlahpaw suanah zehmai ka tua lypaw aa hmuh tihtah thlaw aa pa du .
44028019	Canghrasala , Juda cawngsaw sahlo tah ma biachawnah khah aa duly cawtah khei Sizar tah ka bia pa cepah seh tatah hranghrang tah ka tah . Ma hratei ka tahpaw heh ka cawngsaw sahlo khah sua phosah ka dunah caw he tah cang be .
44028020	Ma rawng tahei bia rei du neh ka , ka ca tong dupaw he cawh a cang . Israel cawngsaw sahlo tei aa hnabeisuipaw heh ka hronghrahnah rawng letah ma bahrairui hei aa pakhipaw a cang . ” a tah .
44028021	Aaning sahlo taco , “ Nama na kong kha a peitlé tah Judia raang taitah ze ca hmai hmuh be ca peh ka , ma taitei a va chuh pawhe kaa cawngsaw sahlo tah ahotahmai na kongchia rei bei he .
44028022	Canghrasala , kawkih letah a ungpaw cawngsaw sahlo tah ma bu thapaw chahlynah aa rei tahpaw kaa hni cawtah nama na zingnah heh thui kaa du , ” tatah aa palei .
44028023	Macawtaco Paul a tong rua pawtah khei ning thleh he ka , a tlungnah hming lekhei cawngsaw hlupui a va chuh he . Mong taitah zailang tai Khazing painah raang kong cawh a chingpase he . Zisu kong aa hnipase khyná pawtah Moses phungbia le Khazing khuavang sahlo bia khei a cawngpah he .
44028024	Juda cawngsaw thaikhehpaw taco a reipaw bia khah zing he ka , canghrasala ahringpaw taco zing bei he .
44028025	Paul tei a hningcai biareinah a hnui khy taico aa hrong letah aa lung a tlah be ca ka , thaikhehpaw cawh sei aa zaa . Paul tah a reipaw cawh , “ Thlawpaw Pathai tei Khazing khuavang Isaiah hmang tah naa mapaw sahlo khatei a za reipaw heh ahmangpaw longtei a cang .
44028026	‘ Ma mingphing khahei va sei la va rei , a thui cawh naa thui leimei thlang a , canghrasala hnihthai a bei he ceh ; a ming cawh naa ming leimei thlang a , canghrasala hmuh a bei he ceh .
44028027	Zecawtamaw tatah ma mingphing aa thinglung heh cawh aa ku a chaw . Nawkho cawh aa hnui naná teitah thuithai be ca he ka , hmuh pang le peh tah he ka , aa meh aa pasing thlang . Ma hraco cang ly ung my he seh la , aa mé tah hmuh a he ka , aa naw tah thui he ka , aa lungthing tah hnih a he ka , a va paleh he ka , ka dangsah thá he , ’ tatah Thlawpaw Pathai tah a tah .
44028028	Macawtaco , Khazing pachahnah cawh Gental cawngsaw khatah rei cang myca ka , aaning taco ma cawh aa nge a , tahpaw heh naa hni rua pawtah ka du , ” a tah he .
44028029	Ma bia a rei khy taikhei Juda cawngsaw sahlo cawh aaning le aaning khah a thaw tah a ei he ka , a piathlah thlu he .
44028030	Paul cawh ma letei ing a hlangpaw lekhei kung hning chung cawh ung ka , ama a vepaw vytei khah achaw teitah a cyhlang he .
44028031	Raechah teitah le pakhangtu zehmai ung lytah Khazing painah raang kong cawh rei ka , Abuipaw Zisu Khri kong khah a cawngpah he .
45001001	Khri Zisu a sae le Khazing thawngchawbia rei rua pawtah y pa-eipaw apostol a cangpaw kama Paul tah ca ka ca kua he .
45001002	Ma thawngchawbia cawh Khazing tah a khuavang sahlo hmang tah bia a ma kangpaw , Khazing Capathai letei a za cia hlangpaw bia khah a cang .
45001003	Ma cawh a Sawcapaw kaa Buipaw Zisu Khri kong khah a cang . Mehnung cangnah lang tah David pathlah cang ka ,
45001004	Zisu cawh a thawtlungpaw Khazing Sawcapaw a cangpaw khah Thlawpaw Pathai tah a chingpase , zecawtamaw tatah Ama cawh thihnah taitah patho kaw a cang cawtah .
45001005	Ama thongtah le a ming cawtah Khazing tah ningdonah le apostol cangnah khah ma pei ka , Gental cawngsaw vytei khah zingnah taitah a va chuhpaw nawngenah lang phah sá pawtah a ma sia .
45001006	Taico naaning sahlo zong Zisu Khri a tei cang rua pawtah ypaw na cang hrah he ceh .
45001007	Rom khua letei a ungpaw naa zongmingtei le Khazing tei a dopaw le a mehpathai cang rua pawtah ypaw vytei naa cung letah kaa Paw Khazing le kaa Buipaw Zisu Khri a ningdonah le thlawlungnah cawh ung ky seh .
45001008	A hmetawcai tah naa zongmingtei cawtah Zisu Khri thongtah ka Khazing cawh ka reithai , zecawtamaw tatah khazaw raang ting tah naa zingnah kong khah aa thui thlu myca .
45001009	Thlaw ka chang ning maikaw tah ka ca thuiparia thlang he tah cawh ka thinglung vytei tah a Sawcapaw thawngchawbia rei neh katei a rai ka hrepahpaw Khazing cawh a hnihtu a cang .
45001010	Khazing dunah hratah , naaning khatah va seinah naw peh ka cang nápaw tah thlaw ka chang tei .
45001011	Naaning hmuh cawh a ngete be ca neh ka , naaning kha Thlawpaw lahsong a hrawng tah naaning thawzaang peh khah ka du ngeteipaw a cang .
45001012	Ka reidupaw cawh pakheh le pakheh a bawkhang cy tah ka zingnah tah naaning khah ca bawkhang he seh la , naaning naa zingnah zong takhei kama zong pa bawkhang seh takhah a cang .
45001013	Uny sahlo , ma heh pahni pa thai la , tah heh ka ca du he . Naaning kha va tlong heh uihlupui ka pachia tei . Gental cawngsaw hringpaw hrong letei aa lung a thlaipaw ka ung sahpaw hra he tah Rom khua letei a ungpaw naa hrong letah zong a lung a thlaipaw ung hrah he seh tahpaw khah ka du hringhrai thlang canghrasala sangkheh kheh tah a pa pakhang paria thlang .
45001014	Grik cawngsaw le Grik cawngsaw a cang lypaw le mehsing aa cang zong tah le mehruh aa cang zong tah aa zongmingtei cung letah luibah ka hnui .
45001015	Macawtaco naaning Rom khua letei a ungpaw naa hai letah thawngchawbia rei ka dupaw cawh a cang .
45001016	Thawngchawbia cawh zawkhui hrahring bei neh , zecawtamaw tatah a zingpaw vytei pachahnah cawtah Khazing thawtlungnah a cang . A hmetaw tah Juda cawngsaw sahlo cawtah cang ka , taico Gental cawngsaw sahlo aa cawtah a va cang .
45001017	Zecawtamaw tatah Khazing taiteipaw dingnah cawh thawngchaw bia letah a lang ka , ma dingnah cawh ahrangtho taitah a changnah tai angepainah thongtah a cang . Capathai letah , “ Mehding cawh zingná tah a hring a , ” tatah cia a cangpaw hratah .
45001018	Khazing thingaenah cawh vaicung taitah a za lang ka , mehnung suanah le chahlynah vytei cung lekhei a za tlung . Aaning sahlo cawh aa chahlyná khei biahmuisui khah a pakhangtu a cang he .
45001019	Cawngsaw tah Khazing hni khy a cangpaw khah a sepaw teitah a lang thlangnah cawtah Khazing tah aaning khah dang a tah he . Ama Khazing hrahring tah a se pawtah a langsah thlangpaw a cang .
45001020	Khazaw a tua thoning taikhei Khazing tah hmuh khy lypaw a cangnah zia khah a sepaw teitah a langsah thlang ka , ma cawh chaizaw tah a hmingpaw a thawtlungnah le a pathaipaw Khazing a cangnah khah a cang . Ma cawh cawngsaw tah Khazing a hming tuapaw vytei taihei aa hmuh khy thlang . Macawtaco cawngsaw tah zekhatahmai tah thai cangkhynah lang ung be .
45001021	Zecawtamaw tatah Khazing khah aa hni thlang naná tah Khazing khah rungnawnah pei du bei he , a lawngnah bia zong a hlai du bei he . Canghrasala aa rawhnah cawh a longdepaw cang ka , a hruhpaw aa lungthing cawh muiná tah a chih .
45001022	Aaning taco kaa sing ngetei peh a tah he , canghrasala mehruh a cang he .
45001023	A thi thai lypaw Khazing khah beh lytah a thi thaipaw mehnung le pavaw le saraang le a po tei a lai laipaw paripazang , tuachawngpaw nono tukhah aa beh .
45001024	Macawtaco Khazing tah cawngsaw cawh aa lungthing tei tua a dupaw pasihpadawh a chuipaw canu capaw suanah khah tuasah thlang he ka , pakheh le pakheh cung lekhei ningzaw thangkhe a chuipaw hming khah aa tua .
45001025	Biahmuisui a cangpaw Khazing kong khah hinghe bia tah thlai he ka , zezong vytei a tuatu khah beh lytah a tuapaw hming tukhah aa beh . A Tuatupaw cawh pui chaizaw tah reithai ruapaw cawh a cang hri caw ! Amen .
45001026	Ma hratei aa tuanah caw taco Khazing tah aaning cawh ningzaw a chuipaw pungsaw dunah lekhei a thlaw he . Canu a cangpaw tahmai a ningcang teitah hmangpaw a cangpaw a canu cangnah cawh a silang lytah hmang he ka , pakheh le pakheh a suakhui he .
45001027	Ma thly thly hraco , capaw a cangpaw zong tah a ningcang teitah canu kha ung khah hlawh ringcing tah hohenah pialui pawtah aa capaw hui khakhei a sua he . Ma hapaw ningzaw a chuipaw hmingsua cawh aa tuanah cawtah ma hratei hmingsua tuanah tah hmuh rua a tlahpaw dangtahnah cawh aa hmuh .
45001028	Ma hlui co Khazing konglang hnithui a chahnai zia khah cawngsaw tah aa lung chung letah chia aa du lynah cawtah a pialuipaw thinglung hnui rua takhei a thlaw thlang he . Macawtaco tua rua a cang lypaw hming khah aa tua .
45001029	Aaning cawh chahlynah a phingphing le dusawnah le piathynah le heitlianá tah chih he ka , aa lungthing cawh iavawnah le lenongnah le a hrychaenah le dungkheinah le ziahnuiná tah a chihpahlui he . Pakheh le pakheh a cawngui he ka ,
45001030	thaichia a rei he . Khazing khah zetah rei bei ca he ka , aa lung a lai . A mingthai he ka , a palai a patui he . Chahlynah tuapaw lang le si khah pacang he ka , no le paw bia nge bei he .
45001031	Aa ziaza aa chiahru , aa biatai khah aa paleh leimei , malepaw cung letah ningdonah le zawngrawhnah zehmai hnui bei he .
45001032	Ma hapaw hming sahlo aa tuapaw he cawh thih rua tah aa tlah he tahpaw Khazing phungbia dih aa hni thlang naná teitah , ma hming sahlo cawh tua leimei thlang he ka , minghringpaw suanah aa tuapaw zong aa naw aa tlah khui he .
45002001	Macawtaco minghringpaw sua a phosahpaw nama tah thai cangkhynah lang zehmai hnui bei ceh , zecawtamaw tatah malepaw khah sua na phosah tih zong he tah aa tuapaw khah tua thlang tlung hrah ceh ka , nama lilaw khah sua na pho sahpaw a cang thlang .
45002002	Ma hapaw hming a tuapaw cawh Khazing tah sua a phosah tihtah Khazing cawh ahmang takhah kaa hni .
45002003	Canghrasala nama tah sua na pho sahpaw hming hrahring khah na tua thlang hrah . Macawtaco , Khazing sua phosahnah cawh ka lua khy a tatah a pacang kheh .
45002004	A ningdonah alai zia le a lungsynah le a thingsynah zong zetah a rei lypaw na lo . Khazing tah na cung letah ningdonah a hnuipaw cawh a ngepachih seh tah a pa dunah cawtah a cang tahpaw cawh na hni thlang tlung .
45002005	Canghrasala na lung cawh a ku a chaw ka , angepachihnah lungthing hnui bei ceh . Macawtaco Khazing a thingaenah le adingpaw tei biacenah ning letah na ing lepaw dangtahnah khah na baichi vy leimei thlang .
45002006	Khazing taco ahohmai khah aa tuapaw naning tah a chang he a .
45002007	Mehthaikheh tah hmingchaw khah tua lai leimei he ka , rungnawnah le reithainah le chaizaw hringnah khah aa hui . Ma sahlo cawh Khazing tah chaizaw hringnah a pae he a .
45002008	Taico mehthaikheh cawh aaning aa zawng long khah a rawh he ka , biahmuisui khah du lytah ahmang lypaw tukhah aa zui . Ma sahlo cawh Khazing a thingaenah le a thingpalingnah khah aa cy tae a .
45002009	Chahlynah aa tuapaw vytei cawh aa zongmingtei tah ruhanah le lungsisawnah khah aa hmuh a ; a ing tawpaw cawh Juda cawngsaw cang he ka , taico Gental cawngsaw sahlo a cang hra he a .
45002010	Canghrasala chahnah a tuapaw vytei cawh Khazing tah rungnawnah le cizawnah le denah khah a peh tae he ; a peh tawpaw he cawh Juda cawngsaw sahlo cang he ka , taico Gental cawngsaw sahlo khah a cang tae hra he .
45002011	Khazing taco ahohmai patlia patla lytah bia a ce tae he a .
45002012	Gental cawngsaw sahlo tah Moses biapeh khah hnui bei he , macawtaco aa sua tihtah phungbia lytah a ly hra he . Juda cawngsaw sahlo tah phungbia khah aa hnui , macawtaco aa sua tihtah phungbia hratah sua phosah a cang he .
45002013	Zecawtamaw tatah Khazing hme letah mehding cangnah cawh phungbia aa thuinah cawtah cang lytah phungbia tah tua a tahpaw khah aa zui cawtah a cang hri .
45002014	Gental cawngsaw sahlo tah phungbia cawh hnui bei he , canghrasala phungbia tah tua law a tahpaw khah aaning lungtho teitah aa tuapaw maikaw tah Moses phungbia khah hnui lytah ung hrah hmai he seh la , phungbia cawh aa chiachaw hninah letah a ung tatah aa palang .
45002015	Phungbia tah tua law a tahpaw khah aa lungchung letah a cia thlang tahpaw khah a langsah he , aaning cawh aa chiachaw thluidangná tah hni khui he ka , aaning aa lungthing lilaw tah zemaw cai tah sua cangsah he ka , zemaw cai tah thai a cangsah he .
45002016	Khazing tah Zisu Khri a thongtah mehnung lungchung biaparuh khah bia a cenah ning leco , ma hrahei a cang tae a . Ka reipaw thawngchawbia tah ma hraco a tah .
45002017	Naaning Juda cawngsaw a tahpaw he ceh tah phungbia a paichai he ceh ka , naa Khazing khah na palaikhui he ceh .
45002018	Khazing tah tua he seh tah a ca dupaw he khah naa hni , ahmangpaw hming khah a thing rua tah phungbia thongtah naa hni .
45002019	Mehco sahlo langhme hruitu cang peh ka , a muinah letah a ungpaw cawtah khainah kaa cang peh na tah he ceh .
45002020	A hruhpaw cawngpahtu le nyheh sahlo hotu kaa cang peh naa tah . Zecawtamaw tatah phungbia chung lehei hnithainah le biahmuisui cawh a tling pawtah kaa hnui naa tah .
45002021	Naaning male a cawngpahtu sahlo , zecawtamaw naaning le naaning na cawngpah bei he ceh ? “ Ru kheh , ” tatah phung a reitu tah naa tah , naaning saw ruh lytah ung he cei ?
45002022	“ A phei kheh , ” a tahpaw sahlo , nama saw a phei lytah ung hrah cei ? Nono a pasihpaw sahlo , zecawtamaw nono behnah ing cawh na hrawh he ?
45002023	Naaning phungbia aa palaikhuipaw sahlo , zecawtamaw phungbia cawh rawh he ceh ka , Khazing thai naa pachia zia ?
45002024	Khazing Capathai letah , “ Naaning rawng tah Gental cawngsaw sahlo hrong letah Khazing ming khah reipachia a cang , ” a tah .
45002025	Phungbia cawh naa zui caco , naa cingpatainah cawh sang a tle , canghrasala naa zui tlung ly caco , a tai lypaw khatah na lo thlang he ceh .
45002026	Cingpa a tai lypaw Gental cawngsaw sahlo tah phungbia khah aa zui caco , Khazing tah cingpa a taipaw tluá tah hmuh thlang bei he maw ?
45002027	Phungbia le cingpatainah hnui tlung katei , phungbia a rawhrangtu sahlo naa cung letah phungbia hratah ngaisaw cingpatainah ung ly hmai seh la , phungbia a zui thlangpaw sahlo takhei sua aa ca phosah tei he .
45002028	Alailang tah Juda cawngsaw a cangpaw le ngaisaw tei cingpa a taipaw cawh Juda cawngsaw cang hlui beh .
45002029	Juda cawngsaw cangnah cawh chunglang letah a cang . A lungchung tah cingpa a taipaw a cang caco , cingpa a tai hmuisuipaw a cang . Ma cawh ca tei ciapaw phungbia khei cang lytah Khazing Thlawpaw raihrenah khah a cang . Ma hapaw cawngsaw taco mehnung taitah cang lytah Khazing taitah reithainah khah a hmuh .
45003001	A cang caco , Juda cawngsaw tah Gental cawngsaw navy tah chahnainah aa hmuh vypaw a ung maw ? A cang ly leh cingpa a tai cawh sang a tlenah ze chang a ung maw ?
45003002	A phingphing tah a hlupui a ung thlang ! Ma hrong letei a hmetaw caipaw cawh Khazing tah a bia khah Juda cawngsaw a kai sahpaw he khah a cang .
45003003	Thaikhehpaw tah zingnah hnui lytah ung my he seh la zekhatamaw a cang a ? Ma rawng taco Khazing zingchuinah khah zelypaw tah a cangsah a maw ?
45003004	Cang hrahring be , kaa zongmingtei tah hing bia a reipaw kaa cang tahmai Khazing cawh zingawh a tlah thly thly thlang . Capathai tah , “ A reipaw bia cawh bia dih a cang tatah palang cang a ka , sua aa ca khing tihtah na bia khah na te a , ” tatah a tahpaw hrakhei a cang .
45003005	Ahmang lypaw kaa tuapaw tah Khazing tei ahmangpaw hming a tuapaw khah a se vy syly tah a langsah my seh la saw , zemaw kaa rei khy a ? Khazing tah kaaning khah dang a ma tah tihtah a pa maw ? ( Meh thaikheh tei aa reipaw khah ka reipaw a cang . )
45003006	Cang hrahring be ! Khazing cawh ahmang lypaw tei a cang caco , zekhatamaw khazaw cawh bia a ce khy a ?
45003007	Pakhehkheh tah , “ Hing bia ka reipaw tahei Khazing zingchuipaw a cangnah le a rungnawnah a sangsah vy caco , zecawtamaw mehsua tatah thaily cangsah ka cang ? ” tatah bia einah a hnui khy .
45003008	“ Chahnah a chua khy nápawtah chahlynah khah tua he peh , ” tatah zemaw kaa tah thlang be ? Ma hrahring cawh a reipaw a cang tatah mehthaikheh tah ka thaichia khah aa rei . Ma hapaw cawngsaw sahlo cawh sua phosah a tlahpaw a cang he .
45003009	A cang caco zekhatamaw bia kaa pachang a ? Aaning navy tah ka chah vy hlui he peh maw ? Chah vy hrahring bei peh ! Ka rei ciapaw hrakhei Juda cawngsaw le Gental cawngsaw a lo thlang he . Suanah rai letah a ungpaw longtei a cang he .
45003010	Capathai chung letah , “ Mehding pakheh hmai ung bei he .
45003011	A hnihthaipaw pakheh hmai ung bei he , Khazing a huipaw ahohmai ung bei he . Khazing a huipaw ahohmai ung bei he .
45003012	Mehnung vytei cawh lang pave thah he ka , aa zongming teitah hmokheh tah mai hnui ly a cang he . Chahnah a tuapaw ahohmai ung bei he , pakheh tei hmai ung bei he . ”
45003013	“ Aa rong sahlo cawh kha lypaw athlai hratah cang ka , aa lui sahlo cawh dungkheinah tah aa hmang , ” “ Aa hmo sahlo taitah pari cangmai sichia a pia . ”
45003014	“ Aa hmokaw cawh chiasahnah le biachia biahru long teitah a chih . ”
45003015	“ Male thisai va chua leco a catlei ngetei he .
45003016	Aa seinahpaw langpui maikaw letah rorangnah le male lungsawnah aa va tua lai .
45003017	Denah langpui khah hnih bei he . ”
45003018	“ Aa mehhme letah Khazing cizawnah zong khah ung be , ” tatah a tahpaw hrakhei a cang .
45003019	Phungbia tei a reipaw cawh phungbia rai letei a ungpaw he aa cawtah a reipaw a cang , takhah kaa hni . Ma hratei a cangpaw cawh ming vytei tah thai aa cangnah bia zehmai rei ruapaw aa hnui ly nápaw le khazaw pungpaluh heh Khazing biacenah hme letah a daw a takhah a lang khy nápaw cawtah a cang .
45003020	Macawtaco phungbia zuinah thongtah ahohmai Khazing hme letah thai a cangsah khypaw ung bei he . Phungbia tei a reipaw cawh aa suanah hnisah khah a cang thlang .
45003021	Canghrasala atoheh cawh phungbia thongtah cang khawh lytah Khazing dingnah cawh a langsah myca . Ma cawh phungbia le Khazing khuavang sahlo tah ahmang tatei aa tahpaw khah a cang .
45003022	Zisu Khri zingnah thongtah Khazing taitei dingnah cawh zingtu vytei cung letah a va chuh . Patliapatlanah zehmai ung be ,
45003023	zecawtamaw tatah ming vytei cawh a suapaw longtei cang he peh ka , Khazing rungnawnah khah phah khy tlang bei peh .
45003024	Taico kaaning kaa suanah taitah a ma tlangtu Khri Zisu ningdonah thongtah mai lytah thai a ma cangsah .
45003025	Zisu Khri cawh Khazing tah thisai tah ngethainah a tuatu ruapaw tah a tingpaw cang ka , ma ngethainah cawh Zisu Khri zingnah thongtah hmuh ruapaw a cang . Khazing tah ma a tuapaw cawh a dingnah palangnah cawtah a cang zecawtamaw tatah alungsynah tah khahlai tei za tuapaw suanah sahlo khah dangtah lytah a seisai he .
45003026	Taico ato cai leco a dingpaw Khazing a cang zia khah a langsah ka , Zisu Khri a zingpaw maikaw khah thai a cangsah he .
45003027	A cang caco saw , kaaning ka palai ka patui khypaw peh zemaw a ung ? Ung be . Zecawtamaw ? Phungbia kaa zui cawtah maw ? Cang be , kaa zingnah cawtah a cang .
45003028	Zecawtamaw tatah kaa tlepaw peh cawh cawngsaw cawh zingnah thongtah thai cysah a cang , phungbia zuinah thongtah cang be .
45003029	A cang ly leh Khazing cawh Juda cawngsaw aa Khazing longtei maw a cang ? Gental cawngsaw sahlo aa Khazing cang hrah bei maw ? A cang samaw !
45003030	Khazing cawh pakheh tei pui a cang caw , Juda cawngsaw tah aa zingnah thongtah thaicangsah cang he ka , Gental cawngsaw sahlo zong aa zingnah thong thly thly tah a cang a .
45003031	Ma hratei kaa tah tihtah hei , phungbia khah zingná tah kaa hlawh tahnah a cang maw ? Cang hrahring be , phungbia tukhah kaa pacysah lui .
45004001	A ma pathlahtu Abraham kong khah saw zekhatamaw kaa rei a ? Zekhatamaw a za cang kha ?
45004002	Hming a tuapaw sahlo thongtah Khazing kha thaicangnah a hmuhpaw tei a cang caco , a palaikhui ruapaw a hnui a . Canghrasala Khazing hmekaw leco zehmai a palaikhui ruapaw hnui be .
45004003	Capathai tah , “ Abraham tah Khazing khah zing ka , ma a zingnah thong co , Khazing tah mehding tah a cyhlang , ” tatah a tah .
45004004	Rai a hrepaw cawh a hrenah mai peh cang tei ka , a nihlo cawh lahsong a cang tatah tah bang bei he , a hrenah mai khah a hmuhpaw a cang .
45004005	Canghrasala , cawngsaw pakheh cawh rai cawh hre be , a cang naná teitah Khazing khah zing ka , mehchawly thai a cysahpaw Khazing tah a zingnah cawh dingnah tah a reipah .
45004006	David tei a za reipaw Khazing tah raihrenah rawng tah cang lytah mehding tah a cyhlangpaw bonghnang kong a reipaw silang cawh ma heh a cang .
45004007	“ Khazing tah aa chahlynah vytei khah ngethai he katei , aa suanah khah a bakhu pahpaw he cawh bonghnang aa ting .
45004008	Abuipaw tah a suanah khah sua tah a reipah lypaw cawngsaw cawh bonghnang a tingpaw a cang , ” tatah a tah .
45004009	Ma hratei David tah a reipaw bonghnang cawh cingpa a taipaw caw longtei maw a cang ? Cang be , cingpa a tai lypaw caw zong tah a cang ? “ Abraham tah Khazing khah zing ka , ma zingnah rawng taco Khazing tah mehding tah a cyhlang , ” tatah ka tahpaw khah ka rei canei vy tua a .
45004010	Ma cawh zening tamaw a cang ? Abraham khah cingpa a tai hlai tamaw a tai khy tah ? A tai hlai tah a cang , a tai khy tah cang be .
45004011	A cingpa a taipaw cawh a hning tah a cang . Abraham tah a cingpa a taipaw cawh zingnah rawng tah Khazing tah cingpa a tai hlai tah mehding tah a cyhlang thah tahpaw paching pakhanah cawtah a cang . Macawtaco Abraham cawh cingpa tai aa cang ly naná tah Khazing zing he ka , Khazing tah mehding tei a cyhlangpaw vytei Thlawpaw lang aa paw a cang .
45004012	Taico Ama cawh , aa mapaw Abraham tah cingpa a tai hlai tah zingnah tah a hringpaw hratah zingnah tah a hringpaw cingpataipaw vytei aa paw zong a cang hrah .
45004013	Khazing tah Abraham le a pathlah sahlo cawh khazaw heh aa tei a cang a , tatah bia a kang he . Ma hratei bia a kangpaw he cawh Abraham takhei phungbia khah a zuinah cawtah cang be ; canghrasala Khazing khah zing ka , Khazing tah mehding tah a cyhlang rawng tah a cang hri .
45004014	Zecawtamaw tatah phungbia a zuipaw long khah rycytu aa cang caco , zingnah cawh a longpaw cang ka , biakangpaw hming cawh ze lypaw tah a cang a .
45004015	Zecawtamaw tatah phungbia taco Khazing thingaenah long khah a chuakhui . Phungbia a ung lynah hming leco phungbia ronah zong ung khy be .
45004016	Ma biakangnah cawh ningdonah thong longlong tah cang ka , zingnah cung letah a pahniapaw a cang . Ma cawh Abraham a pathlah vytei aa cawtah khei a cang . Phungbia a zuipaw caw longlong cang lytah Abraham a zingpaw hratah a zingpaw aa zongmingtei cawtah a cang . Abraham cawh kaaning vytei kaa paw a cang .
45004017	“ Nama cawh mingphing hlupui aa paw tah ka ca tua thah , ” tatei Capathai letei ciapaw hrakhei , Abraham cawh a zingpaw Khazing mehmuh letah kaa paw a cang . Ma Khazing cawh mehthi khah hringsah kaw katei , a ung lypaw hming a ung sahpaw a cang .
45004018	Rawhchainah zehmai a ung ly zong tah hnabeisuinah a hlupui khatah za zing thlang thly thly ka , mingphing vytei , “ Paw , ” takhei a va cang . Capathai tah , “ Na pathlah sahlo cawh ma zeh cawh a cang he a , ” a tahpaw hrakhei a cang .
45004019	Abraham cawh kung zakheh daimang a tah myca , canghrasala mehthi hratei a cang thlangpaw a pung le Sarah tah sawtei a sah khylynah kong khah a pacang tihtah a zingnah khah zo hlui be .
45004020	Khazing a biakang khah zing lytah ung hlui be ca ka , a zingnah tah thawtlungnah pei ka , Khazing khah a reithai .
45004021	Khazing tah bia a kangpaw cawh a tua khy hrahring a tah cawh hmuisui teitah a zing .
45004022	Macawtaco Abraham cawh a zingnah thongtah Khazing tah mehding tah a cyhlang .
45004023	“ Mehding tah a cyhlang , ” tahpaw bia heh Abraham caw long tah ciapaw cang be .
45004024	Zisu kaa Buipaw thihnah taitah a pathotu a zingpaw mehding tei cyhlang lepaw kaaning kaa caw zong tah ciapaw a cang .
45004025	Ama cawh kaa sua rawng tah thihsah cang ka , Khazing hme letah thai kaa cang nápaw cawtah hringnah letah patho kaw a cang .
45005001	Macawtaco atoheh cawh zingnah thongtah thaicangsah kaa cangnah cawtah kaa Buipaw Zisu Khri thongtah Khazing kha ka rai myca he peh .
45005002	Zisu Khri taco kaa zingnah thongtah Khazing a ningdonah chunglang cawh a ma nae khui ka , ma chung leco atoheh kaa ung . Macawtaco Khazing rungnawnah ka hrong hra he peh tah hnabeisuinah kaa hnuipaw lekhei kaa thaw a chah .
45005003	Taico hanah kaa ingpaw zong lehei ka lawng thlang he peh ; zecawtamaw tatah hanah taco ing khynah khah ma hnuisah ka ,
45005004	ing khynah taco ziaza chaw khah a ma hnuisah . Ma ziaza chaw taco hnabeisuinah khah a langsah .
45005005	Hnabeisuinah taco kaa lung ma dongsah be , zecawtamaw tatah Khazing tah a ma pehpaw Thlawpaw Pathai khei a donah cawh kaa lungthing letah a ma luisonah cawtah a cang .
45005006	Zehmai a tua khy lypaw kaa cangning takhei ma cai thingmang leco mehsua sahlo kaa cawtah Khri khah a thi .
45005007	Mehding caw taco ming hlupui cawh thih ngang a bei he , canghrasala mehchaw ngetei a cangpaw caw taco pakhehkheh cawh thih a ngang phung a .
45005008	Canghrasala Khazing tah zetlua tamaw a ma do takhah ma hrahei a langsah : Kaaning cawh mehsua kaa cang thlangning takhei , Khri cawh kaa cawtah a thi .
45005009	A thisai tah thai a ma cangsah thah cawtah , zetlua tamaw Khazing thingaenah chung taico Ama a thongtah a ma pachah khy chichi a ?
45005010	Kaaning cawh Khazing a carae kaa za cang peh , canghrasala a Sawcapaw thihnah thongtah a vesaw tah a ma tua myca . Ato cawh Khazing vesaw kaa cangnah cawtah Khri hringnah taco zetlua tamaw a ma pachah chichi a ?
45005011	Ma long cawh hmai cang be , kaaning cawh Khazing huivesaw tah a ma tuatu kaa Buipaw Zisu Khri thongtah Khazing leco kaa lawng peh .
45005012	Ma pawco suanah cawh cawngsaw pakheh thongtah khazaw lehei za tlung ka , suanah taco thihnah khah a va chuakhui . Taico ming vytei cawh aa sua thlu thahnah cawtah thihnah taco ming vytei khah a cahrei thlu he .
45005013	Phungbia a ung hlai takhei khazaw lehei suanah cawh a za ung thah , canghrasala phungbia a ung lynah hming lekhei co , suanah cawh sua tah reipah cang be .
45005014	A cang naná teitah Adam cai taitah Moses cai tai thihnah tah ming vytei khah a uh thlu he . Adam tah biapeh a ropaw hratah a rawh lypaw cawngsaw sahlo khah hmai a uh he . Adam cawh a va chuh lepaw hmuhsahnah a cang .
45005015	Canghrasala , Khazing lahsong cawh Adam suanah khatah a lo be . Ma paw pakheh a suanah cawtah khei mehlupui a thi tahtah thlang he . Canghrasala ma paw a chahlynah navy khei Khazing ningdonah cawh a hlupui tah lai vy ka , ma thly thly hraco Zisu Khri ningdonah thongtah Khazing lahsong cawh ming hlupui cung letah a za tlung .
45005016	Ma Khazing lahsong le cawngsaw pakheh suanah thuipa khah a lo bei he . Cawngsaw pakheh suanah tah dangtahnah a chuasah . Canghrasala kaa suanah a hlu ngetei naná tah Khazing lahsong tah thai a ma cangsah .
45005017	Cawngsaw pakheh suanah thongtah thihnah tah a ma uh caco , Khazing ningdonah le dingnah a lahsong reite ly a hmuhpaw vytei sahlo cawh cawngsaw pakheh Zisu Khri thongtah tenah hringnah khah aa hnui vy chichi a .
45005018	Macawtaco mehnung pakheh suanah a tuapaw takhei ming vytei cawh sua phosah aa cangpaw hratah mehding pakheh a tuapaw tah ming vytei khah thaicangsah he ka , hringnah a peh he .
45005019	Cawngsaw pakheh reinge ly rawng tah ming hlupui cawh mehsua tah rei aa cangpaw hratah cawngsaw pakheh reingenah rawng tah cawngsaw ming hlupui cawh mehding tah rei a cang he a .
45005020	Phungbia cawh sua hninah a pung sápaw tah cang ka , canghrasala suanah hninah a pungnah hming lekhei Khazing ningdonah cawh a pung vy chingching .
45005021	Macawtaco suanah taco thihnah khah hmang tah a ma uhpaw hratah Khazing ningdonah taco dingnah khah hmang tah ma uh ka , kaa Buipaw Zisu Khri thongtah chaizaw hringnah lekhei a ma seikhui .
45006001	A cang caco zekhatamaw kaa ta a ? Khazing ningdonah cawh pung vy leimei seh tatah suanah cawh kaa tua vy tima maw ?
45006002	Tua nese bei pei . Suanah letah thi thah peh ka , zekhatamaw ma chung leco kaa ung paria khy thlang a ?
45006003	Khri Zisu letah baptisma kaa cangpaw khah a thihnah letah baptisma kaa cang tahpaw hnih bei he ceh maw ?
45006004	Tui chunglang kaa nong tih he peh tah Ama kha phungpai cang peh ka , a thihnah lekhei kaa thi hrah peh . Macawtaco , Khri cawh Paw rungnawnah thongtah patho kaw a cangpaw hratah kaaning zong hringnah a thapaw letah kaa hring a he peh .
45006005	Ma hrahei a thihnah letah Ama kha kaa thih hrui caco , a thokawnah letah zong Ama khatah kaa tho hrui hrahring he peh .
45006006	Kaa cawngsaw cangnah a paringpaw cawh Khri khatah khraws letah khaipai a cang thah takhah kaa hni . Ma hratei tua a cangpaw cawh a suapaw pung cawh thaw tah suanah sae tah kaa cang khawh lynápaw cawtah a cang .
45006007	Zecawtamaw tatah , cawngsaw cawh a thih tihtah sua thawtlungnah chung taikhei a lua .
45006008	Khri kha kaa thih hrui thah pawtei a cang caco , Ama kha ka hring hrá peh takhah kaa zing .
45006009	Zecawtamaw tatah Khri cawh thihnah taitah patho kaw cang thah ka , thi kaw khaw be takhah kaa hni ; thihnah tah a cung letah hmingtuakhynah zehmai hnui khawh be .
45006010	A thihnah cawh uikheh teitah a zawnah tai suanah letah a thih . Canghrasala a hringnah cawh Khazing letah a hringpaw a cang .
45006011	Ma hraco kaaning zong tah suanah letah thi thah he peh ka , a cang naná tah Khri Zisu thongtah Khazing letah kaa hring peh tatah a rawh my lo .
45006012	Macawtaco thih a hmangpaw naa pung khah suanah tah uh khawh kheh seh la , sua dunah lang khah ca zuisah khawh kheh he seh .
45006013	Taico naa pungsaw a zehapaw hmai khah hmingchahly tuanah cawtah suanah khah pei khawh khe o . Thihnah taitah hringnah lang patho kawpaw hratah naa hringnah khah Khazing khatah pei la , dingnah tuanápaw hmingbo tutah naa pung ialia tah Khazing kha pei my lo .
45006014	Suanah taco ca uh khawh kheh he seh , zecawtamaw tatah phungbia rai letah ung khawh bei he ceh , Khazing ningdonah rai letah pui naa ung thah caw !
45006015	A cang caco , zekhatamaw ? Phungbia rai letah ung lytah Khazing ningdonah rai letah kaa ung thahnah cawtah suanah cawh kaa tua thlang maw ? Cang hrahring be .
45006016	Abui pakheh kheh khatah na naw kaa nge a tatah naa peh caco he ceh , naaning cawh ma abui a naw a zuipaw a sae cawh na cang he ceh . Ma hraco suanah cawh a naw naa nge caco , suanah sae cawh cang he ceh ka , suanah tei a chuakhuipaw cawh thihnah a cang ; taico ma thly thly hraco Khazing cawh a naw naa zui caco , nawngenah tei a chuakhuipaw cawh dingnah a cang tahpaw hnih bei he ceh maw ?
45006017	Canghrasala Khazing letah a lawngbia a hlai he peh seh . Zecawtamaw tatah naaning suanah sae a za cangpaw he takhei naa hmuhpaw cawngpahnah hmuisuipaw khah naa lungthing vytei tah naa zui thah .
45006018	Suanah sae taitah luasah cang myca he ceh ka , dingnah sae na cang myca he ceh .
45006019	Ma hratei tawchingnah bia ka hmangpaw heh naaning tah naa thuithai vy nápawtah ka dunah cawtah a cang . Khuahlai vytei cawh achaw lypaw hming tua pawtah a pialuipaw le chahlynah sae na cang he ceh . Ma thly thly hraco ato cawh mehpathai cang pawtah dingnah sae naa cang ruapaw a cang .
45006020	Suanah sae naa za cang ning takhei dingnah khatah a peitle bei he ceh .
45006021	Atotei naa zaw khuipaw he ceh hming sahlo lekhei , zeteita amia naa hmuhpaw a ung maw ? Ma tlaw sahlo aa changnah cawh thihnah a cang .
45006022	Canghrasala atoheh cawh suanah chung taikhei luasah cang myca he ceh ka , Khazing sae na cang myca he ceh , amia naa hmuhpaw cawh Khazing khatah a tlahpaw hringzia cang ka , ma tei a chuakhuipaw cawh chaizaw hringnah a cang .
45006023	Zecawtamaw tatah suanah mai cawh thihnah a cang . Canghrasala Khazing lahsong cawh kaa Buipaw Khri Zisu letah chaizaw hringnah a cang .
45007001	Uny sahlo , naa zongmingtei tah phungbia khah naa hni thlangnah cawtah ka reidupaw heh naa hni khy thlang a . Phungbia taco cawngsaw cawh a hring chung longlong heh a uh .
45007002	Tawchingnah tah pasae a hnuipaw canu cawh phungbia hratah a pasae a hring chung long tah phung taco a uh . A pasae a thih caco , a pasae khatah a tlekhipaw phung taico a lua .
45007003	Macawtaco a pasae a hring chung tah pasae hringpaw a hnui caco , a pasae a pheisaipaw a cang ; canghrasala a pasae a thih caco , ama cawh ma phungbia taitah a luapaw cang ka , pasae hringpaw a hnui zong tahmai a pasae a pheisaipaw cang khawh be .
45007004	Ma hraco naaning zong na cang hrah he ceh . Uny sahlo , phungbia lang tah tahpaw co , naaning cawh a thipaw na cang myca he ceh , zecawtamaw tatah Khri a pung chung letah a ungpaw na cang he ceh . Taico Khazing lang letah thuipa kaa hnui nápawtah atoheh cawh thihnah taitah pathopaw Ama , a tei na cang myca he ceh .
45007005	Sua a thaipaw kaa ngaisaw phung tah a za ma uh ning takhei co phungbia tei a thosahpaw sua dunah tah kaa pung chung letah rai hre ka , ma suanah hming sahlo takhei thihnah aa chuasah .
45007006	Canghrasala a za ma hraipakingpaw phungbia lekhei kaa thih thahnah cawtah phungbia taikhei ka lua thah my ca . Macawtaco ca letah za ciapaw langpui paring rai khah hre khawh lytah lang tha , Thlawpaw langpui khah zui tah rai kaa hre myca .
45007007	A cang caco zekhatamaw kaa ta a ? Phungbia cawh a sua maw ? Sua be ! Canghrasala suanah cawh a sua tah a ma hni sahtu cawh phungbia khah a cang . Phungbia tah , “ Male hming iavaw kheh , ” tatah tah lytah ung my seh la caw , male hming iavawnah cawh zemaw a cang takhah hni a bei peh .
45007008	Biapeh khah hmang raring tah suanah taco , kaa chung letah male hming iavawnah a phingphing khah a chuasah . Zecawtamaw tatah phungbia a ung ly caco suanah cawh a thipaw a cang .
45007009	Kama hrahring zong khuahlai taco phungbia lytah ka za hring , canghrasala phungbia khah a va chua tihtah suanah cawh ka hring ka , kama cawh ka thi .
45007010	Taico hringnah a chuakhuitu a cang tatei rawhpaw biapeh cawh ka cawtah thihnah tutah a cang hri .
45007011	Suanah tah a raicangnah cai a chawpaw khah hmuh ka , phungbia cawh hmang raring tah a pa dungkhei . Phungbia rawng tah suanah taco a pa thaw .
45007012	Ma pawco phungbia cawh a pathai , biapeh cawh pathai ka , a dingpaw le achawpaw a cang he .
45007013	Ma hratei ka tah tih taco , achawpaw tah thihnah a tlungsah ka tah maw ? Cang be ! Suanah taco suanah a cang zia khah a lang sá pawtah hming chawpaw hmang khei , ka cung letah thihnah a tlungsah . Ma pawco phungbia thong khei , suanah a sua zia cawh a lang vy tima .
45007014	Phungbia cawh Thlawpaw lang hming a cang takhah kaa hni , canghrasala kama cawh cang bei neh , suanah sae caw tutah zuapaw ka cang .
45007015	Ka tuapaw hming heh a silang hnih khy bei neh , zecawtamaw tatah tua ka dupaw khah tua lytah ka du lypaw tukhah ka tua .
45007016	Tua ka du lypaw ka tua caco phungbia cawh a chah tatah ka naw a tlahpaw a cang .
45007017	Macawtaco ma hming a tuatu hmuisui cawh kama heh cang lytah ka chung letei a ungpaw suanah tukhah a cang hri .
45007018	Sua a thaipaw ka ngaisaw phung lehei , chahnah ung be takhah ka hni . Zecawtamaw tatah chahnah tua dunah khah ka chung letah ung hmai seh la , chahnah tuakhynah hnui bei neh .
45007019	Tua ka dupaw chahnah khah tua lytah tua ka du lypaw chianah khah ka tua hri tei .
45007020	Tua ka du lypaw khah ka tua caco , ma taco ma hming a tuatu cawh kama cang lytah ka chung letei a ungpaw suanah takhei a tuapaw a cang .
45007021	Macawtaco hming a ungzia cawh ma hrahei a cang takhah ka hni . Achawpaw hming tua ka du tihtah khei , suanah khah kama khatah a ung tei .
45007022	Ka chunglang hringnah letaco Khazing phungbia lekhei a lawng ,
45007023	canghrasala ka chung letah phung hringpaw a ung hrahpaw khah ka hni , ma phung cawh ka thinglung tah a chah a tahpaw phung a dytu a cang . Ma phung taco ka pung cung letah rai a hrepaw suanah phung sae takhei a pa tua .
45007024	Ningdo ka chui caimang ! Thihnah lang a pa seikhuitu pung chung taihei ahomaw a pa pachah khy a ?
45007025	Kaa Buipaw Zisu Khri thongtah pachah ka cang cawtah Khazing khatah lawngbia a hlai he peh ! Macawtaco ka thinglung chung leco Khazing phungbia sae ka cang . Canghrasala sua a thaipaw ngaisaw phung tu leco suanah sae ka cang .
45008001	Macawtaco atoheh cawh Khri Zisu letah a ungpaw caw taco thaily cangsahnah cawh ung khawh be .
45008002	Zecawtamaw tatah Khri Zisu thongtah hringnah peitu Thlawpaw phung taco suanah le thihnah phung chung taikhei a pa luasah myca .
45008003	Sua a thaipaw kaa ngaisaw phung tah a thaw a diasah cawtah phungbia tah ma cawh tua khy be . Canghrasala suanah cawtah thuihlainah tua pawtah Khazing tah Ama a Sawcapaw cawh sua a thaipaw cawngsaw pungsaw hratah a za thlaw . Macawtaco cawngsaw letei a ungpaw suanah cawh thaily a cangsah .
45008004	Phungbia tei a hia a tahpaw cawh kaaning kaa chung letah a tlingnápaw cawtah ma hratei a tuapaw a cang . Kaaning cawh sua a thaipaw ngaisaw phung hratah cang lytah Thlawpaw dunah hratah a hringpaw kaa cang he peh .
45008005	Sua a thaipaw ngaisawpaw a dunah hratah a hringpaw sahlo cawh a ngaisaw phung tei tua a dupaw takhei aa lungthing cawh a uh . Canghrasala , Thlawpaw tah a chingpaw he hratah a hringpaw sahlo cawh Thlawpaw tei a dupaw takhei aa lungthing cawh a uh .
45008006	Naa thinglung cawh ngaisaw phung tah a uh caco , a changnah cawh thihnah a cang . Naa thinglung cawh Thlawpaw tah a uh caco a changnah cawh hringnah le denah a cang .
45008007	Macawtaco cawngsaw cawh a thinglung khah a ngaisaw phung tah a uh caco , Khazing a caraepaw a cang , zecawtamaw tatah Khazing phungbia khah nge be , a ngetei ka tah caco a zui hrahring zui khy be .
45008008	Aa ngaisaw phung dupaw a zuipaw taco Khazing khah a lawngsah khy bei he .
45008009	Canghrasala naaning cawh ma hraco hring bei he ceh . Khazing Thlawpaw khah naa chung letah a ung hmuisui caco , Thlawpaw hruinah tutah na hring he ceh . Khri Thlawpaw a hnui lypaw cawh Ama a cawngsaw cang bei he .
45008010	Canghrasala Khri khah naa chung letah a hring caco , suanah rawng tah naa pung cawh thi hmai seh la , dingnah thongtah naa thlawpaw cawh a hring thlang a .
45008011	Taico , Zisu khah thihnah taitah a pathotu Khazing Thlawpaw cawh naa chung letah a ung caco , Khri khah thihnah taitah a pathotu Khazing takhei a Thlawpaw cawh naa chung letah a ung sahnah cawtah thih a hmangpaw naa pung khah hringnah a peh hra a .
45008012	Macawtaco uny sahlo , luibah kaa hnui . Canghrasala kaa ngaisaw phung hratah hring ruapaw khah cang be .
45008013	Naa cawngsaw cangná tah naa hring caco , na thi he ceh , canghrasala ngaisaw phung suanah khah Thlawpaw bawkhangná tah naa thaw caco na hring he ceh .
45008014	Khazing Thlawpaw tei a hruipaw he cawh Khazing Sawtei leh a cang he .
45008015	Khazing tei a ca pehpaw he Thlawpaw cawh sae tah naa cang kaw nápaw le cici phangphang tah naa ung nápaw Thlawpaw cang be . Khazing sawtei tah a ma tua ruapaw tutah cang ka , ama taco Khazing khah , “ Abba , Apaw , ” tatah a ma ysah .
45008016	Khazing Thlawpaw cawh kaa thlawpaw khatah a pakong ka , Khazing sawtei kaa cangnah khah a ma hnisah .
45008017	Atoheh cawh Khazing sawtei sahlo kaa cangnah cawtah ry cytu ka cang he peh , Khazing ry cytu , Khri kha ry cyhruipaw ka cang he peh . Khri tai-ingnah khah ka hrong hmuisui caco he peh a rungnawnah zong khah ka hrong hra he peh .
45008018	Ato letei kaa tai-ingnah heh cawh hmelang kaaning kha a va lang lepaw rungnawnah khaco rei pakhing tlangpaw tah rei bei neh .
45008019	Tuapaw hming vytei tah Khazing sawtei sahlo palang aa cang lepaw khah a ngete ly hmotah aa haw thlang he .
45008020	Tuapaw hming vytei cawh aaning aa dunah cawtah cang lytah Khazing tah cang seh a tahnah thongtah ze lypaw hratah a cang thlu he . Canghrasala hnabeisuinah cawh a ung paria thlang .
45008021	Ma hnabeisuinah cawh zemaw a cang kaa tah caco , ningkheh kheh cawh tuapaw hming vytei heh a thu a mangpaw sae cangnah taikhei luasah cang tae he ka , Khazing sawtei leh aa luanah a rungnawpaw khah a hrong tae hra he a .
45008022	Atoning tai lehei co tuapaw hming vytei cawh canu ny ung risaw a hrungpaw he hratah a hrungning he tahpaw kaa hni .
45008023	Ma hratei a hrung leimeipaw he cawh tuapaw hming suipaw cang bei he , Khazing lahsong a hmetaw caipaw Thlawpaw a hmuhpaw kaaning sahlo zong Khazing tah a sawtei leh tah tua tah kaa pungpaw heh tlang nápaw cai kaa haw thlangning tah kaa lungthing tah ka rungthe he peh .
45008024	Zecawtamaw tatah ma hnabeisuinah chung lehei pachah kaa cangpaw a cang , canghrasala kaa hnabeisuinah cawh mehkho tah kaa hmuh caco , ma cawh hnabeisuinah hmuisui cang be . Ahomaw a hnui ciapaw letah a hnabei a sui bang ?
45008025	Canghrasala kaa meh tei a hmuh khy lypaw khah kaa hnabei a sui caco , ma cawh lungsy teitah kaa haw takhah a langnah a cang .
45008026	Ma thly thly hraco , Thlawpaw tah ka phahlahnah pawhe peh lekhei a ma bawkhang . Zekhatamaw thlaw kaa chang a tah kaa hni ly ning tahmai tah bia tei reichua khy lypaw , a rungthená tah Thlawpaw tah Khazing khah a ma naw pah .
45008027	Cawngsaw kaa lungthing a hnihtu Khazing taco Thlawpaw thinglung cawh a hni , zecawtamaw tatah Khazing dunah hratah Thlawpaw tah mehpathai sahlo cawtah nawpawnah a tua cawtah .
45008028	Taico Khazing tah Ama a dopaw le Ama a tingpaw naning tah a ypaw sahlo aa cawtah zezongpui khah a chah nápaw lang tah a tuapah he takhah kaa hni .
45008029	Khazing tei a thing ciapaw sahlo cawh a Sawcapaw hratah aa cang nápaw khah a macang teitah a patlia pacia hlang thah he , zecawtamaw tatah uny hlupui hrong letah a Sawcapaw cawh uthuicai a cang nápawtah .
45008030	Taico a patlia paciapaw sahlo cawh Khazing tah y he ka , a ypaw he cawh Ama tah thaicangsah he ka , thai a cang sahpaw he cawh rungnawnah zong khah a peh he .
45008031	Ma hratei a cang caco , zemaw kaa rei khaw a ? Khazing cawh kaaning lang tah a ung caco , ahomaw a ma dy khy a ?
45008032	A Sawcapaw hrahring hmai khah a ma peh caco , hming vytei zong heh a saipaw tah ma pei bei maw ?
45008033	Khazing tei a thingpaw he cawh aho tamaw sua a phosah khy he a ? Ama Khazing hrahring tah pui thai a cysah he caw !
45008034	Macawtaco naaning cawh aho tei chang tah sua aa ca phosah he maw ? A thipaw khah Khri Zisu khah pui a cang caw ! Ma hlui co hmai thihnah taitah patho tah Khazing cacang lang tei a typaw khah a cang vy lalo . Ama tah pui Khazing cawh a ma naw pah kata !
45008035	Macawtaco ahomaw Khri donah khaco a ma pachai khy a ? Hanah tamaw , hrehnah tamaw , cakaangnah tamaw , thlekalong tah ungnah tamaw , hming cichuipaw tamaw , thihnah tamaw , zetei chang tah a ma pachai khy maw ?
45008036	Capathai letah , “ Nama na rawng tah chahningtlaw thaw pahrih leimei tah kaa ung , thaw rua pawtei seikhuipaw tuu hratah aa ma tua , ” tatah ciapaw hrakhei a cang .
45008037	Zetahmai tah ma pachai khy bei he , ma hming vytei chung lehei a ma dotupaw thongtah kaaning cawh tetu hmuisui ka cang he peh .
45008038	Zecawtamaw tatah a ma donah taitah zetahmai tah ma pachai khy be , takhah a sepaw teitah kaa hni . Thihnah cang seh , hringnah cang seh , avai letah a ungpaw vaiming sahlo cang he seh , khachia cang he seh , ato cai cang seh , hmelang cai cang seh , uhtu le hmingtuakhynah cang seh ,
45008039	cung lang alui cang seh , a rai lang alui cang seh , ma pachai khy bei he . Kaa Buipaw Khri Zisu a thongtah kaa tei a cangpaw Khazing donah khatah a ma pachai khy ruapaw cawh tuapaw vytei hrong lehei zehmai ung bei he .
45009001	Ka reipaw bia heh ahmangpaw bia a cang . Khri a tei cang neh ka , hingbia rei bei neh . Thlawpaw Pathai tei a uhpaw ka chiachaw thluidangnah lungthing zong tah hingbia ka rei lypaw khah a pa hni khui .
45009002	Ka uny sahlo le ka mingphing cawtah ka nge pachia hringhrai thlang ka , ka lungthing a sah ngetei .
45009003	Aaning aa cawtah a chahnah ruapaw a cang caco , Khazing chiasah ná tah kama hmai heh Khri khatah a chai hmai heh ka du vy .
45009004	Aaning cawh Israel mingphing Khazing thingpaw sawteileh khah cang he ka , Khazing rungnawnah khah a hmuhsah he . Aaning khatah biahrainah sahlo khah tua ka , phungbia khah a peh he . Behnah hmuisui cawh aaning takhei aa hnui . Khazing biakangnah khah aa hmuh .
45009005	Aaning sahlo cawh pathlahtu mehpuimaw sahlo pathlah a cang he . Taico Khri zong khah mehnung lang co aa mingphing a cang . Ama cawh zezong vytei a uhtu , chaizaw tah reithai tlang Khazing a cang ! Amen .
45009006	Israel pathlah khah aa zongmingtei tah Khazing thingpaw cang hlui bei he , Khazing biakangnah cawh zehmai cang be ka tah dunah cang be .
45009007	Abraham teiching sawpa zong aa zongmingtei tah Abraham sawtei leh cang hlui bei he . Khazing tah Abraham cawh , “ Isak teiching sawpa sahlo cawh nama na teiching sawpa tah rei a cang he a , ” tatah a tah .
45009008	Bia hringpaw tei ka reipaw a cang caco , mehnung phung cakhawngpaw hratah sahpaw sawtei cawh Khazing sawtei cang hlui bei he . Khazing biakangnah hratei sahpaw sawtei suipaw Abraham teiching sawpa tah rawhpaw a cang he tahnah a cang .
45009009	Zecawtamaw tatah Khazing biakang cawh ma hrahei a cang : “ A cai a zaw tihtah va kaw kaw neh ka , Sarah tah sawcapaw a sá a . ”
45009010	Ma longtei cawh cang be . Rebeka a sawcapaw leh pahning zong takhei paw pakheh longtei hnui he ka , kaa mapaw Isak khah aa paw cawh a cang .
45009011	A cang naná teitah mehphia tlaw aa chua hlai tah le achawpaw cang seh , achiapaw cang seh , zehmai aa tua hlai taikhei Khazing tah a thingpaw pakheh khah a pacy khy nápawtah ,
45009012	aaning tah aa hrenah thongtah cang lytah Ama tei a ynah caw he tah cang hri ka , Rebeka hai leco Khazing tah , “ Uthui tah a suipaw a rai a hre tae a , ” tatah a tah .
45009013	Capathai tah , “ Jakob cawh ka do , Esau cawh ka hua , ” a tahpaw hrakhei a cang .
45009014	A cang caco saw Khazing cawh ding be kaa tah khy maw ? Tah khy bei peh .
45009015	Zecawtamaw tatah Moses hai letah pui , “ Ningdo ka dupaw cawh ning ka do thlang he , aa zawngrawh ka dupaw cawh aa zawng ka rawh thlang he , ” a tah kha !
45009016	Macawtaco cawngsaw tah aa du cawtah le aa tuanah thongtah cang lytah Khazing ningdonah thong tutah a cang hri .
45009017	Zecawtamaw tatah Capathai leco Khazing tah Faraoh hai lekhei , “ Nama siangpahrang tah ka ca tuapaw cawh ka thawtlungnah a lang nápaw le ka ming cawh aluicung pungpaluh letah a thang khy nápaw caw hrahring tah a cang , ” tatah a tah .
45009018	Macawtaco Khazing taco ning a do dupaw he khah ningdo thlang he ka , lunglaisah a dupaw he khah aa lung a laisah thlang he .
45009019	Naa hrong letah pakheh kheh tah a tho he ceh ka , “ Ma hratei a cang caco , Khazing tah zecawtamaw sua a ma phosah thly thly thlang ? Khazing dunah cawh ahomaw a pakhang khy ? ” naa tah .
45009020	Canghrasala nama cawngsawpaw , Khazing khah ei leimei ruapaw tah aho ky maw na cang ? Alui bei tah a tuatupaw khah , “ Zecawtamaw ma hrahei na pa tua ? ” tah be .
45009021	A ngetei ka tah caco , bei a tuatu tah luitlang tlangkheh taikhei bei sanghning a tua khy thlang . Sangkheh khah a sungnawpaw tah le sangkheh khah hmang cakhawng rua pawtah tuanah naw a hnui .
45009022	Khazing tah a thingaenah le a hmingtuakhynah khah a langsah a du . Canghrasala , dangtah ruatah a tlahpaw cawngsaw sahlo cung letah a lung a sy .
45009023	Mahratei a lung a sypaw cawh Ama arungnawnah a hrong pawtah a pachiapaw he , a dopaw he cawngsaw sahlo khatah a rungnawpaw alaisuinah khah a langsah a du cawtah a cang .
45009024	Kaaning heh a ypaw cawh cang he peh ka , Juda cawngsaw chung long taitah cang lytah Gental cawngsaw chung zong taitah ypaw ka cang he peh .
45009025	Ma cawh Hosea Cabu chung letei , “ Ka cawngsaw a cang lypaw khah , ‘ Ka cawngsaw , ’ tah he neh ka , ka za do lypaw mingphing khah , ‘ Ka dopaw , ’ tatah ka tah he a , ” tatah a tah .
45009026	Taico , “ ‘ Naaning cawh ka cawngsaw cang bei ceh , ’ tatah a za tahnah pawhe hminghmaw lekhei , ‘ Aaning cawh Khazing hring sawtei leh , ’ tah a cang he a , ” tatah a tah .
45009027	Taico Khazing khuavang Isaiah tah Israel mingphing kong lekhei , “ Israel cawngsaw cawh rili ngaekang letei sadi zeh hmai cang he seh la , a cawngtei longlong pachah a cang he a .
45009028	Zecawtamaw tatah Khazing tah khazaw heh a catleipaw tah a changnah tai bia a ce a , ” a za tah .
45009029	Isaiah thly thly tah , “ Cungnungcai Abuipaw tah teiching sawpa a cawngpe tei ma huapah lytah ung my seh la caw , Sodom khuapui hratah cang thah he peh ka , Gomora khuapui hrakhei ka cang thah he peh , ” a za tahpaw hrakhei a cang .
45009030	A cang caco , zekhatamaw kaa tah a ? Khazing dingnah hnui a za pachia bang lypaw Gental cawngsaw sahlo tah aa zingnah thongtah Khazing dingnah cawh aa hmuh myca .
45009031	Canghrasala , Khazing dingnah hmuh a pawtah phungbia a huipaw Israel cawngsaw sahlo taco , ma cawh hmuh bei he .
45009032	Zecawtamaw aa hmuh be ? Zingnah khah a paichai lytah tuasanah tukhah a paichainah caw he tah a cang . A pachihnah alung leco a pachih he ka , a liahly thlu he .
45009033	Capathai tah , “ Mingtua , Zion letah mehnung a pachihlysah rua pawtah alung sangkheh ka chia . Ma alung taco a pohlysah tae he a . Canghrasala Ama a zingpaw cawngsaw cawh ningzaw tah ung by bei he , ” a tah .
45010001	Ka uny sahlo , ka lungthing a dunah le Khazing khatah ka thlawchangnah cawh Israel mingphing vytei pachah aa cang khy nápaw heh a cang .
45010002	Khazing cawtah chahnai aa nge ngetei tahpaw aa kong aa lang a se pawtah ka hni , canghrasala chahnai aa ngenahpaw cawh Khazing langpui hratah cang beh .
45010003	Khazing taitah a va chuhpaw dingnah cawh zekhatamaw a cang takhah aa hnilynah cawtah aaning aa dunahpaw dingnah cung lekhei a pahnia he ka , Khazing dingnah khah cyhlang du bei he .
45010004	Khri cawh phungbia a changnah a cangnah cawtah Ama a zingpaw maikaw tah Khazing dingnah khah aa hmuh .
45010005	Moses tah phungbia zuinah thongtah Khazing dingnah hmuh a cangnah kong khah ma hrahei a rei , “ Phungbia tei tua law a tahpaw hratah a tuapaw cawh a tuapaw thongtah a hring a , ” a tah .
45010006	Canghrasala , zingnah thongtah Khazing dingnah kong leco ma hrahei a cang , “ Nama le nama cawh , ‘ Ahomaw vaicung lang kheh a ke a ? ’ a tah kheh . ” A silang cawh Khri khah za cungkhui paw a cang tahnah a cang .
45010007	A cang ly leh , “ ‘ Ahomaw mehthi khua lang a sei a ? ’ tah hrah kheh . ” A silang cawh Khri khah mehthi sahlo chung taikhei ka kekhui paw a cang tahnah a cang .
45010008	A cang caco zekhatamaw a tah ? Zingnah cawh ma heh a cang tatah ka rei leimeipaw , “ Khazing bia cawh na kae tei letah ung thlang ka , na kaw chung letah le na lungchung letah a ung thlang , ” tahpaw kong khah a cang .
45010009	Na kaw tah , “ Zisu cawh Abuipaw a cang , ” tatah tah ceh ka , Khazing tah mehthi sahlo taitah a patho tatah na lungchung tah na zing caco , pachah na cang a .
45010010	Zecawtamaw tatah kaa lungchung tah zing peh ka , thai cangsah kaa cang he peh , kaa kaw tah rei peh ka , pachah ka cang he peh .
45010011	Capathai tah , “ Ahohmai Ama a zingpaw maikaw cawh muaphy tah ung by bei he , ” a tahpaw hrakhei .
45010012	Zecawtamaw tatah Juda cawngsaw , Gental cawngsaw tatah patlianah zehmai ung lytah Khazing cawh kaa zongmingtei kaa Buipaw cang ka , Ama a ypaw maikaw cawh bonghnang a hlupui a peh tei he .
45010013	Capathai tah , “ Abuipaw ming a ypaw maikaw cawh pachah a cang he a , ” a tahpaw hrakhei .
45010014	Ma hratei a cang caco , zekhatamaw a zing lypaw taco a ming cawh aa y khy a ? Taico bia khah aa thui ly caco , zekhatamaw Ama cawh aa zing khy a ? Taico phungreitu aa ung ly caco , zekhatamaw a konglang cawh aa thui khy a ?
45010015	Taico phung aa rei ruapaw khah thlaw aa cang ly caco , zekhatamaw aa rei khy a ? Capathai letah , “ Thawngchawbia aa reipaw aa phe cawh a nge caimang ! ” a tahpaw hrakhei .
45010016	Canghrasala Juda cawngsaw aa zongmingtei khei thawngchawbia cawh pawng hlui bei he . Mahraco Isaiah tah , “ Abuipaw , ahomaw kaa bia cawh a zing ? ” tatah a tah .
45010017	Macawtaco zingnah cawh Khazing bia thuinah thongtah cang ka , Khazing bia cawh Khri kong reinah thong khei , thui a cang .
45010018	Canghrasala biahaenah tua ka dupaw cawh , “ Juda cawngsaw sahlo taco bia cawh thui bang hrahring bei he maw ? ” taheh a cang . A thui cawh aa thui thlang . Capathai tei a reipaw , “ Aa ynah o cawh aluicung pungpaluh letah a thang , aa bia cawh khazaw changnah tai a phah , ” tatah a tahpaw hratah a cang .
45010019	Biahaenah tua ka du vypaw cawh , “ Israel mingphing taco hnih thai bei he maw ? ” tah heh a cang . Aa bia a paleh taw ruapaw he cawh Moses khah a cang . Zekhatamaw a rei tah pawco , “ Naaning cawh mingphing hmuisui a cang lypaw sahlo khah ca iavaw sá he neh ka , naaning cawh mehruh mingphing khei naa thing ka ca ae sá he a , ” a tah .
45010020	Taico Isaiah tah raechah teitah a reipaw cawh , “ A pa hui lypaw sahlo tah aa pa hmuh . A pa hy lypaw sahlo lekhei ka lang , ” a tah .
45010021	Canghrasala Israel mingphing kong leco , “ Rei a nge lypaw le aa lungku aa chawpaw cawngsaw sahlo khatah chahningtlaw ka kih ka hlai tei he , ” a tah .
45011001	A cang caco , Khazing tah a cawngsaw sahlo cawh a hlawh he maw ? Cang hrahring be , kama zong heh Israel cawngsaw , Abraham teisaw , Benjamin hring taiteipaw ka cang .
45011002	Khazing tah athoning taitei a thingpaw he cawh hlawh bei he . Capathai tah Elija kong a reipaw khah hnih bei he ceh maw ? Israel mingphing kawng letah Khazing khatah phing katei ,
45011003	“ Abuipaw , na khuavang sahlo khah theh ry he ka , na dangnah siasang khah aa rorang thlu . Kama longlong heh a tangpaw cang neh ka , ma cawh hmai thaw aa pa za , ” tatah a tahpaw khah .
45011004	Khazing tah zekhatamaw a chai ? “ Kama ka cawtah Baal khazing hme letah a khuh a panai bang lypaw mehnung 7000 ka chia thlang he , ” tatah a tah .
45011005	Ma thly thly hraco ato zong heh a cang . Khazing tah ning a donah caw he tah a thingpaw a cawngpe a ung thlang hrah he .
45011006	A thingpaw he cawh ning a donah caw he tah a cang caco , aaning aa hming tuanah rawng tah cang be . Ma hratei a cang caco ningdonah cawh ningdonah tling cang be .
45011007	A cang caco zekhatamaw ? Israel mingphing tei a ngete ly tei aa za huipaw khah aa hmuh tlung be , canghrasala a thingpaw sahlo taco aa hmuh . Ahringpaw sahlo cawh aa lungku chawsah cang he ka Khazing bia khah nge bei he .
45011008	Capathai tah , “ Khazing tah aa lungthing pamori he ka , atoning tai hmai aa mehkho tah hmuh khy be , aa nawkho tah zong thui khy bei he , ” a tahpaw hrakhei a cang hmuisui .
45011009	Taico David zong tah , “ Aa lawhdangnah cawh aaning aa cawtah sarui cang seh la , aaning a pachihlynah he le dangtahnah cang hri seh .
45011010	Khua aa hmuh khy ly nápawtah aa meh cawh co seh la , hanah aa ingpaw hmingrih rai lekhei aa kai a king paria thlang seh , ” tatah a tah .
45011011	Taico Juda cawngsaw sahlo cawh aa pachihly tih he tah tho khy khawh lytah ung heh maw a cang ? Cang hrahring be . Aa suanah cawtah khei pachahnah khah Gental cawngsaw sahlo lang tukhah phah ka , Juda cawngsaw sahlo tah aa iavaw nápaw caw he takhei .
45011012	Juda cawngsaw sahlo suanah tahei khazaw letah bonghnang a hlupui tlungsah ka , Thlawpaw lang tah aa phahlahnah pawhe tah Gental cawngsaw sahlo khah bonghnang a hlupui a pho he . Macawtaco Juda cawngsaw sahlo cawh a tling teitah a paleh kaw tih he taco , bonghnang cawh zetlua tamaw alai vy chichi a !
45011013	Naaning Gental cawngsaw sahlo ka ca ching he . Gental mingphing khatah apostol ka cang chung vytei cawh ka rai heh ka palaikhui thlang .
45011014	Ka mingphing sahlo khah heitliasah a zawng neh ka , ma hratei ka tua caco , a cawngpe tei chang ka pachah khy phung he maw tah ka rawhchai .
45011015	Zecawtamaw tatah aaning tei Khazing aa hlawhpaw cawh khazaw le Khazing kaa letah arainah a cang caco , cyhlang aa cang tih taco thihnah taitah hringnah cang bei maw ?
45011016	Very hlungkheh chung taitah tlangkhehnah khah Khazing khatah a pathaipaw tah hlai a cang caco , very a hlung ning pui khei a pathai . A kung a pathai caco a cai zong a pathai hrah .
45011017	Aa cingpaw Oliv kung a cai thaikheh khah thleh he ka , lyraangpaw letei a cypaw oliv kung a cai khah cingpaw Oliv kung letah pei a cang myca . Ma lyraangpaw letei a cypaw oliv kung hraco naaning Gental cawngsaw cawh na cang he ceh . Atoheh cawh Juda cawngsaw sahlo chongnah le hringnah khah na hrong myca he ceh .
45011018	Macawtaco thliapaw a cai hratei a cangpaw he khah naa zongte ruapaw he cang be . Zecawtamaw na palai he ceh ? A cai pui naa cang caw , a hrang cawh naa cang tlung be . A hrang tah pui a ca cawng he caw !
45011019	Taico a tho he ceh ka , “ Kaa ungnah tuapah ruapaw taco pui a cai cawh thlia a cang kata , ” naa ta a .
45011020	Ma cawh ahmang thlang . Aaning cawh aa zing lynah cawtah thlia cang he ka , naaning cawh naa zingnah cawtah naa ungnah hming letah naa ung . Canghrasala ma kong leco naa lung pia kheh seh . A ci tah ci hri my lo .
45011021	Thingcai hmuisui a cangpaw he Juda mingphing sahlo hmai Khazing tah a hua ly caco he , naaning zong ca hua hrá bei he .
45011022	Macawtaco Khazing a chah zia le ci a chui zia heh pacang tua hmai o . A pohlypaw sahlo cawtah co ci a chui caimang , canghrasala Khazing a chahnah chung letah naa ung paria thlang caco a ningdonah naa ting a . Mahratei a cang ly caco , naaning zong chawthlah na cang hrá he ceh .
45011023	Taico Juda cawngsaw sahlo cawh aa zing lynah khah aa seisai caco , khuahlai tei aa za ungnah hming lekhei a chia kaw khy thlang he a , zecawtamaw tatah Khazing taco a chia kaw khy thlang he .
45011024	Naaning Gental cawngsaw cawh lyraangpaw letei oliv cai chawthlah ciapaw na cang he ceh . Mataico naaning cawh lingpaw oliv kung letah a phung lypaw pui tah pazopaw na cang he ceh . Naaning hmai tah lingpaw oliv letah pei naa cang caco , aaning Juda cawngsaw cawh aaning aa kung letah pei kaw cawh zetlua tamaw a neh vy a ?
45011025	Uny sahlo , ma biaparuh heh hni lytah naa ungpaw du bei neh , catei a cang ly caco naa pachaw sua he ceh . Ma biaparuh cawh Israel mingphing heh aa lungkhong paria thlang be . Gental cawngsaw vytei Khazing khatah a vong ruapaw he a vongnah cai tai longlong khah a cang a .
45011026	Taico Israel mingphing vytei pachah aa cang he a . Capathai tah , “ Zion taitah pachahtu khah a vong ka , Jakob teisaw chung taitah Ama tah aa suanah khah a hlyde a .
45011027	Aa suanah vytei khah ka lah hly pah tih he tah ma biahrainah heh aaning kha ka tua a , ” tatah a ciapaw hrakhei .
45011028	Thawngchawbia konglang co , naaning rawng tah Khazing carae a cang he . Canghrasala thingpaw konglang co , aa mapaw sahlo rawng takhei Khazing dopaw a cang he .
45011029	Zecawtamaw tatah Khazing tah a ynah pawhe le lahsong a pehpaw he kong lekhei a lung a paleh bang be .
45011030	Naaning Gental mingphing cawh khuahlai taco , Khazing a rei khah za nge bei ceh . Canghrasala Juda mingphing tah a rei aa nge lynah cawtah naaning tutah a zawngenah khah naa cy .
45011031	Ma hraco naaning tei naa cypaw Khazing zawngenah thong khei aaning zong tah zawngenah aa cy khy hrah ná pawtah atoheh a rei khah nge lytah aa ungpaw a cang .
45011032	Khazing tah ming vytei khah reinge lynah chung letah a hraipaking pawhe cawh aa zongmingtei cung letah zawngenah hnui a dunah caw he tah a cang .
45011033	Khazing a rungnah le singnah le hnikhynah vytei heh a thuh caimang dei e ! A biacenah cawh ahomaw a silang a thui pase thai ! A hming tuanah ningcang heh ahomaw a hnih khy a !
45011034	“ Ahomaw Abuipaw thinglung cawh a hnih khy a ? Ahomaw sing a ching khypaw a ung ? ”
45011035	“ Khazing tah chang kaw rua pawtah ahomaw Khazing kha a pei khypaw a ung ? ”
45011036	Zecawtamaw tatah zezong vytei heh Ama taitah le , Ama a thongtah le , Ama a cawtah a cang he . Ama khatah rungnawnah cawh chaizaw tah ung ky seh ! Amen .
45012001	Macawtaco uny sahlo , Khazing a zawngenah rawng tahei , naa pung khah a pathaipaw le Khazing lung a lawngsahpaw ahringpaw athuihlainah hratah pae pawtah ka ca sia he . Ma cawh thlawpaw lang tah Khazing beh hmuisui cawh a cang .
45012002	Ma khazaw hringzia naning hei hring leimei hrah khe o , canghrasala naa thinglung pathasah nátah naa hringzia cawh a thlai thlu seh . Taico Khazing dunah a cangpaw , achawpaw le lung a lawngsahpaw le a tlingpaw a dunah cawh pase khy he ceh ka naa hni khy a .
45012003	Ka hmuhpaw Khazing ningdonah thongtah ma bia heh naa zongmingtei hai letah ka rei . Naaning le naaning khah a pasangtu khe o . Naa cangnah tukhah a hnih hri la , Khazing tah a ca pehpaw he zingnah cacy teikhei naaning le naaning a rawh my lo .
45012004	Kaa pung cung lehei pung caibai hlupui hnui he peh ka , ma a caibai vytei tahei rai cacangpaw aa hnui cy .
45012005	Ma hraco kaaning zong mehlupui kaa cang naná tah Khri kha ka peitlenah pawhe peh thongtah pungkheh cang peh ka , pung caibai cacy cawh sangkheh le sangkheh a tle thlupaw he hratah kaaning zong pakheh le pakheh ka peitle thlu peh .
45012006	Macawtaco lahsong phingcang kaa hmuhpaw cacy khah Khazing tei a ma pehpaw ningdonah cacy naning khei hmang he peh seh . Lahsong kaa hmuhpaw cawh Khazing bia phykhynah a cang caco , zingnah kaa hnuipaw hrakhei kaa hmang ruapaw a cang .
45012007	Male cawtah raihre ruapaw a cang caco , ma hraco hre he peh . Cawngpah ruapaw a cang caco , cawngpah he peh .
45012008	Male thawzaang peh rua a cang caco , thawzaang pei he peh . Kaa hnuipaw hming khah male a hrawng hrápaw a cang caco , hechia lytah a hrawngsah hrápaw he a cang . Hruitu cangnah a cang caco , teria teitah hre ruapaw a cang , male ningdo khah a cang caco , lunglawng teitah ning kaa do ruapaw he a cang .
45012009	A donah cawh lungthing hmuisui tah a cangpaw a cang . Hming chah ly khah a hua la , hming chawpaw khah a tle paria thlang my lo .
45012010	Pakheh le pakheh khah Khri letah uny hratah a do la , ming hringpaw khah nama navy tah pasungpanaw vy my lo .
45012011	Raihrenah kong letah naa thaw thi kheh seh la , Thlawpaw lang kong letah chahnai nge la , Abuipaw rai cawh hre my lo .
45012012	Naa hnabeisuinah lekhei naa thawchah seh la , hanah letah lungsy teitah ung la , thlawchangnah kong letah zingchui pawtah ung my lo .
45012013	Naa hnuipaw khah Khazing cawngsaw a phahlahpaw sahlo khah chaichy hrah my lo . Khuachai khah achaw teitah mingkhai my lo .
45012014	Naaning a ca hreh pawhe khah Khazing khatah bonghnang song la , chiasah khe lo .
45012015	A lawngpaw sahlo khakhei a lawng hrá la , a cahpaw khakhei cah hrah my lo .
45012016	Pakheh le pakheh lungrua teitah ung my lo . A palai a patui khe la , cawngsaw cakhawngpaw khatah a huikongnah hnui khah du mylo . Ming hringpaw navy tah ka singvang vy tatah a pacang khe lo .
45012017	Naa cung letah hmingchahly a tuapaw khah chah ly ná tah veri thing khe lo . Ming vytei tei a chah tatah aa rawhpaw khah tua a zawng my lo .
45012018	A cang khy caco , naaning chang tah cawngsaw maikaw kha a dorai teitah ung khah a zawng my lo .
45012019	Naa phu a hlang khe lo , uny sahlo , Khazing thingaenah cawh langtlui hri my lo . Zecawtamaw tatah Capathai letah , “ Phuhlang cawh kama ka rai a cang , kama tah veri ka thing tae a , ” tatah Abuipaw tah a tah .
45012020	Macawtaco Capathai tah , “ Na caraepaw cawh a ngai a di caco , batui va pei la , a tui a hrae caco tui va pei , ma hratei na tua caco , a lu cung letah a ae leimeipaw mehei chia hratah a cang a , ” a tahpaw hrakhei va tua hri my lo .
45012021	Chahlynah khah a tesah khe la , chahnah tuaná khei chahlynah te hri my lo .
45013001	Ming maikaw tah nawhnuitu sahlo aa rei khah aa nge ruapaw a cang . Zecawtamaw tatah Khazing nawtlahnah ly co ahohmai nawhnuitu ung bei he , nawhnuitu sahlo cawh Khazing tah a chiapaw a cang he .
45013002	Macawtaco , nawhnuitu sahlo a dytu cawh Khazing tah cang seh a tahpaw khah a dytu cang ka , ma hratei a tuapaw taco aa cung letah dangtahnah aa tlung sá a .
45013003	Uhtu sahlo heh chahnah a tuapaw taco cipaw cang lytah chahlynah a tuapaw long tah ci vy a cang . Nawhnuitu ci lytah ung na du caco , chahnah tua la , a ca reithai thlang a .
45013004	Zecawtamaw tatah na cawtah chahnah a tuatu ruapaw tah Khazing sae a cang . Canghrasala chahlynah na tua caco , ama cawh ci ky , zecawtamaw tatah dangtahnah naw a hnuipaw cawh a cakhawngpaw cang be . Ama cawh Khazing sae cang ka , chahlynah a tuatu cung lekhei dangtahnah a peitu ruapaw tah tawpaw a cang .
45013005	Macawtaco nawhnuitu sahlo aa rei cawh va nge my lo . Dangtahnah a ungpaw rawng long tah cang lytah naa chiachaw thluidangnah lungthing rawng zong takhei aa rei cawh va nge my lo .
45013006	Ngungkhui naa thopaw cawh ma rawng zong tahei a cang . Nawhnuitu sahlo cawh uhnah rai a hrepaw , Khazing sae a cang he .
45013007	Macawtaco naa bah pawhe ceh khah pei la , ngungkhui na bah caco he ceh pei my lo , naa hnuicho ngungkhui peh ruapaw cawh pei my lo , hmezaw ruapaw khah hmezaw la , upah a tlahpaw khah upah my lo .
45013008	Ahohmai lui a bah khe lo , na bah pawhe ceh cawh pakheh le pakheh a dorai long khah cang ky seh . A uny a dopaw maikaw taco phungbia khah a patling .
45013009	Biapeh taco , “ A phei kheh , lenong kheh , ru kheh , male hming iavaw kheh , ” a tah . Ma sahlo hlui taihei a ung vypaw biapeh cawh , “ Na ingpaw khah nama na dopaw hratah va do hrah , ” tahpaw bia tahei a pakawng thlu .
45013010	Donah a hnuipaw taco a ingpaw cung letah chahlynah tua be . Macawtaco donah cawh phungbia a tlingnah a cang .
45013011	Ato cai heh ze cai maw a cang takhah naa hni thlangnah cawtah ma heh naa tua ruapaw a cang . Ahrawnah cai a chuh myca , zecawtamaw tatah pachah kaa cang le nápaw cai cawh kaa za zing thoning tei navy khei co , a ne vy lo leimei myca .
45013012	Zai cawh a chang daimang myca , khua a dui daimang . Macawtaco muinah letei tuasanah khah bang myca he peh seh la , khainah rae dynah chaichi khah a hrei hri he peh .
45013013	Ningching letei a ungpaw hratah a ngecang teitah ung he peh . Zu rui tah khalungpathih tah ung kheh he peh seh . Canu capaw suanah tua kheh he peh seh . Zawkhui chuipaw tah ung kheh he peh seh . A hrychae kheh he peh seh la , zia a hnui kheh he peh seh .
45013014	Abuipaw Zisu Khri a ziaza tukhah a lah hri la , naa pungsaw dunah tua khah pacang hrahring khe lo .
45014001	Zingnah kong letah thawzaang a diapaw khah cyhlang my lo . Rawhnah alo lypaw sahlo kong lekhei bia a ei khe lo .
45014002	Pakhehpaw cawh zingnah takhei zehapaw e hmai a sai thlang a , canghrasala zingnah lang letah thawzaang a diapaw taco , aihnaw sihnaw longsui tukhah a e .
45014003	Zehapaw hmai a epaw takhei ma hratei a e lypaw khah a zongte ruapaw cang be . Taico aihnaw sihnaw suipaw a epaw takhei zehmai a e thlangpaw khah suisepaw cang be . Zecawtamaw tatah Khazing taco a cyhlang va vei thlang he .
45014004	Pakhehpaw a sae khah bia pacepah kheh lo . A chaw teitah rai a hre le hre ly cawh ama abuipaw suipaw tah bia a chawpaw a cang . Taico a chaw teitah a tua thlang a zecawtamaw tatah Abuipaw tah a chaw teitah a tuasah khy thlang .
45014005	Pakhehpaw tah ningkhehpaw khah ning hringpaw navy tah a pathai vy tatah a rawh , taico ahringpaw pakheh tah ning cawh a maekheh thlu thlang he tatah a pacang . Pakheh cy aa rawhnah cacy lekhei a pase he seh .
45014006	Ningkhehpaw khah ning hringpaw navy tah a pathai dang tatah a pacangpaw taco Abuipaw a upahnah cawtah a rawhpaw cang ka , saw a epaw tah a epaw cawh Abuipaw a hmezaw cawtah cang ka Khazing khatah lawngbia a hlai . Taico zezong maikaw a e lypaw tah a e lypaw cawh Abuipaw a hmezaw cawtah cang ka Khazing khatah lawngbia a hlai .
45014007	Ahohmai ma leh caw longtei tah hring bei peh , ahohmai ma leh caw longtei tah thi bei peh .
45014008	Kaa hring caco , Abuipaw cawtah hring peh ka , kaa thih caco Abuipaw cawtah ka thi peh . Macawtaco kaa hring tah cang seh , kaa thih tah cang seh Abuipaw tei ka cang he peh .
45014009	Zecawtamaw tatah Khri thi katei a thokawpaw cawh a thipaw le a hringpaw aa Bui cang rua pawtah a cang .
45014010	A cang caco , nama zecawtamaw na unypaw cawh bia na pace ? A cang ly leh na unypaw cawh zecawtamaw na ming chuh ? Kaa zongmingtei tah Khazing biacenah dyching hme letah ka chuh cy thlang he peh .
45014011	Capathai tah , “ Ka hringpaw hrahei , ‘ Ming maikaw tah ka hme letah aa khuh panai a he ka , ming maikaw tah Khazing a cang tatah aa pa tah a , ’ tatah Abuipaw tah a tah , ” tatah a tah .
45014012	Macawtaco kaa zongmingtei hei Khazing hme letah kaaning leh kaa kong kaa rei cy tae a .
45014013	Macawtaco pakheh le pakheh a suinang khah bang myca he peh . Naa uny sahlo khah suanah chunglang a tlah sahpaw a cang ly leh a pachih sahly sápaw rua pawtah zehmai tua ly pawtah a zawng hri my lo .
45014014	Abuipaw Zisu kha ka peitlenah pawhe peh tahei a sepaw tah a ma hni sahpaw cawh zehapaw hming hmai heh ama teitah a pathai lypaw ung be , canghrasala pakheh kheh tah hming sangkheh cawh pathai be tatah a pacang caco , ama a caw taco a pathai ly hmuisui thlang tah heh a cang .
45014015	Na epaw rawng tah na uny khah a lung na sawsah caco , na tuapaw cawh donah chung taitah a chuhpaw tuasanah cang be . Na epaw batui cawh Khri tei a thih hnopaw na unypaw a ronah cawtah cangsah kheh .
45014016	Na caw tei a chah tatei na rawhpaw khah chahlynah a chuakhuitu tah cangsah kheh .
45014017	Zecawtamaw tatah Khazing painah raang cawh e le ding kong cang be , dingnah le denah le Thlawpaw Pathai letah alawngnah kong tu a cang hri .
45014018	Ma hratei Khri a rai a hrepaw maikaw taco Khazing khah a lawngsah he ka , cawngsaw tah aa reithai he .
45014019	Macawtaco denah a chua sahpaw hming le pakheh le pakheh thawzaang a pehnah hming tua khah a ting cy he peh .
45014020	Lawh rawng tah Khazing tah hming a tuapaw khah rawhrang khe lo . Lawh maikaw cawh a pathai , canghrasala minghringpaw khah a pachihly sahpaw lawh e cawh sua a cang .
45014021	Macawtaco saw e cang seh , misurhang ding cang seh , zehapaw hming hmai naa uny pohlynah a cang caco , e ly , ding ly , tua ly khah a chah .
45014022	Ma hapaw kong leco nama tei na zingpaw khah Khazing le nama suipaw tah va hni thlang o . Tua ruapaw a cang tatei a rawhpaw hming a tua tihtah a lung chung letah sua a phosahnah a hnui lypaw cawh bonghnang a ting .
45014023	Canghrasala lung langlo hmotah a e caco , sua a phosah a cang , zecawtamaw tatah a epaw cawh zingnah thongtah cang be . Taico zehming hmai zingnah taitah a chuh lypaw maikaw cawh sua a cang .
45015001	Zingnah lang letah thawzaang a chongpaw kaaning sahlo tahei thawzaang a diapaw sahlo aa hmingrih khah phokhui he peh seh . Kaaning kaa zawng longtei a rawh kheh he peh seh .
45015002	Zingnah letah kaa uny sahlo aa changchyná pawtah ming maikaw tah aa chah nápaw khah tua he peh .
45015003	Khri zong tahei Ama zawng longtei a rawh be , Capathai letah , “ Nama a ca minghnawh paw sahlo aa ca minghnawhnah cawh ka cung letah a tlah , ” a tahpaw hrakhei a cang hri .
45015004	A khung ciapaw cai letah za ciapaw maikaw cawh kaaning cawngpahnah cawtah a cang . Ingkhynah thongtah le Capathai thawzaang pehnah thongtah hnabeisuinah kaa hnui nápaw cawtah a cang .
45015005	Khri Zisu a zuipaw naa cangpaw hratah ingkhynah le pasynah a ca peitu he Khazing taco a pungkhehnah ca pei ky he seh .
45015006	Ma pawsui co , lungkheh teitah le hmokaw sangkheh tah kaa Buipaw Zisu Khri a Paw le a Khazing cawh naa reithai khy a .
45015007	Khri tei a ca cyhlangpaw he hrakhei Khazing tah reithainah a hmuh nápawtah pakheh le pakheh a cyhlang my lo .
45015008	Ka reidupaw cawh ma heh a cang . Khri cawh Juda cawngsaw sae tah a za cangpaw cawh Khazing tei Juda cawngsaw pathlahtu sahlo khatei biakangnah a za tuapaw sahlo cawh a hmangpaw bia a cang tah khah palang a du cawtah a cang .
45015009	Ma pawsui co , Gental cawngsaw sahlo tah Khazing khah a zawngenah rawng tah aa parungnaw a . Capathai letah , “ Gental cawngsaw sahlo hrong letah ca reithai neh ka , na ming cawh hlaw tah ka sá a , ” a tahpaw hrakhei le ,
45015010	Capathai tei a tah vypaw cawh , “ Gental cawngsaw sahlo , Khazing thingpaw mingphing khaco a lawng my lo , ” a tahpaw hratah le ,
45015011	Capathai tei a tah vypaw cawh , “ Gental cawngsaw vytei , Abuipaw cawh reithai la , ming vytei sahlo Abuipaw cawh hlaw tah reithai my lo , ” a tahpaw hrakhei a cang .
45015012	Isaiah tei a rei vypaw cawh , “ Jesi a teisaw taitah pakheh a vong ka , Gental cawngsaw sahlo uhtu tah tua a cang tae a . Taico ama a cung letah aa hnabei aa sui a , ” a tahpaw hrakhei a cang .
45015013	Hnabeisuinah Khazing taco , Ama letah zingnah naa hnuipaw hratah naaning khatah alawngnah vytei le dená tah ca chisah ky he seh . Ma pawco , Thlawpaw Pathai hmingtuakhynah thongtah hnabeisuiná tah na chihlui he ceh .
45015014	Ka uny sahlo , chahnah le hniná tah chih he ceh ka , pakheh le pakheh na cawngpah khy thlang he ceh , takhah kama hrahring tah a sepaw teitah ka hni thlang .
45015015	Canghrasala Gental hrong letah Khri Zisu raihretu ka cang khy nápaw tah Khazing tei apah pehpaw ningdonah thong hei naaning hnisah kaw ruapaw tah raechah teitah ka ciapaw a cang .
45015016	Ka pehlaipaw Gental sahlo cawh Thlawpaw Pathai tah pathai sá pawtah le cyhlang tlang aa cangná pawtah Khazing thawngchawbia kong lehei tlangbui rai ka hre .
45015017	Macawtaco Khri Zisu kha ka peitlenah thongtah Khazing rai ka hrepaw cawh ka hme a kai .
45015018	Gental cawngsaw sahlo khah Khazing nawngenah lang seikhui pawtah bia tah cang seh , tuasaná tah cang seh , paching pakhanah le ningang chuipaw tah cang seh ,
45015019	Thlawpaw Pathai hmingtuakhynah thongtah Khri tei kama hmang tei a tuapaw longlong khah ka rei thlang a . Macawtaco Jerusalem taitah Illirikom raang tai khua ka za tlong tei ning takhei Khri kong thawngchaw khah tlangtling teitah ka rei .
45015020	Ka sadu thawpaw cawh Khri aa thui bang lynah hminghmaw letei thawngchawbia rei khah a cang paria thlang . Zecawtamaw tatah male tei a hrang aa za pathonah ciapaw letei sah cawh du bei neh .
45015021	Capathai letah , “ Ama a kong aa ching lypaw sahlo he takhei hmuh a he ka , a thui lypaw sahlo takhei aa hni thlu tae a , ” tatah ciapaw hrakhei a cang .
45015022	Ma rai tahei naaning kha va tlongpaw khah a pa pakhang teipaw cawh a cang .
45015023	Canghrasala atoheh cawh ma kuakaa hrong raang lehei ka rai cawh hre ruapaw a ung khawh lynah cawtah le naa hmui hmuh ka dunahpaw khah kung hlupui a cang thahnah cawtah ,
45015024	ka ca tlong khy myca thly he a tah hnabeisuinah ka hnui . Spain raang lang ka seipai hei ca hmuh he neh seh la , tah heh du neh ka , naaning kha cai cuitei ka cang khy tah ma lang sei cawh pa baw tae la tah ka du .
45015025	Canghrasala atoheh cawh Jerusalem khua lang va sei taw neh ka , ma letei a ungpaw he mehpathai sahlo rai ka va hrepah taw he a .
45015026	Zemaw tahpaw co Masidonia raang le Grik raang letei a ungpaw khrisawbu sahlo tah Jerusalem khuapui letei a ungpaw he mehpathai sahlo hrong letei a sisahpaw sahlo bongnah rua pawtah aaning lungtho teitah aa thopaw tholong a ung .
45015027	Ma cawh aaning hrahring tah kaa tua a , aa tahpaw a cang . A ngetei tahpaw co , ma mehsisah bong cawh aa rai zong a cang thlang hrah . Juda cawngsaw tah Thlawpaw lang tei aa hmuhpaw bonghnang cawh Gental cawngsaw sahlo a hrong sahpaw he hratah Gental cawngsaw zong tah Juda cawngsaw cawh hmingbo lang tei bonghnang aa hmuhpaw khah aa hrongsah hrápaw he a cang .
45015028	Ma rai cawh pachang tah mehsisah caw tei aa thopaw tholong cawh a zongmingtei tah aaning khah ka peh thlu khy tai he tah Spain raang lang sei cawh a tho neh ka , ka ca tlong pai tae he a .
45015029	Naaning kha ka vong tihtah Khri bonghnang khah tlangtling teitah ka ca pho tae he a , takhah ka hni .
45015030	Uny sahlo , kaa Buipaw Zisu Khri le Thlawpaw Pathai pehpaw doná tah ca naw he neh ka , rai cawtah hei Khazing khatah thlawchang tah pa baw my lo .
45015031	Judia raang letei a ungpaw Khri a zing lypaw sahlo kih chung taitah ka bing nápawtah le Jerusalem khua letei a ungpaw caw tei tholong ka phopaw rai heh mehpathai sahlo cawtah cyhlang awh tlang a cang nápawtah thlawchang my lo .
45015032	Taico Khazing dunah a cang caco , alawngnah kha naa kung va tlung neh ka , naaning tlong cawh kaa dawngkasawny cawtah thawzaang tha lahnah a cang a .
45015033	Denah Khazing cawh naa zongmingtei cung letah ung ky seh . Amen .
45016001	Kenkhria khua khrisawbu chung letei rai a hrepaw ka sateino Foibi heh naaning kha a hnithuisah heh ka du .
45016002	Khazing cawngsaw khatah a tlahpaw hratah naaning tah ama cawh Abuipaw ming tah za cyhlang la , bong a hianah maikaw lekhei za bong my lo , zecawtamaw tatah cawngsaw ahlupui khah bawkhang he ka , kama zong a pa bawkhang hrah .
45016003	Prisila le Akuila khah a dang pawtah pa tah pah my lo . Aaning cawh Khri Zisu rai letah ka raihrehui cang he ka ,
45016004	ka cawtah thih hmai a ngangpaw a cang he . Aa cung letah ka lung a lawng . Kama long cang lytah Gental khrisawbu vytei zong a lawng hrah he .
45016005	Aa ing letei a pungpaw khrisawbu zong khah a dang pawtah pa tah pah my lo . Ka vesaw dopaw Epinita zong a dang pawtah pa tah pah my lo . Ama cawh Asia raang letah Khri a zing taw caipaw a cang .
45016006	Naa cawtah raihrang a hrepaw Mari khah a dang pawtah pa tah pah my lo .
45016007	Andrinika le Junia khah a dang pawtah pa tah pah my lo . Aaning cawh ka Juda mingphing hui , kama kha thong a tlah hruipaw a cang he . Aaning cawh apostol sahlo hrong letah hmezawpaw cang he ka , kama hlai tah khrisaw a cang ciapaw a cang he .
45016008	Abuipaw letei ka dopaw Ampliata khah a dang pawtah pa tah pah my lo .
45016009	Khri rai ka hrehruipaw Urbana le ka dopaw vesaw Stakhi khah a dang pawtah pa tah pah my lo .
45016010	Khri zingnah letah a se ngeteipaw Apele khah a dang pawtah pa tah pah my lo . Aristobula ingchungkho khah a dang pawtah pa tah pah my lo .
45016011	Ka mingphing hui Herodion le Narsisa ingchungkho letei khrisaw ka uny sahlo khah , a dang pawtah pa tah pah my lo .
45016012	Abuipaw rai a hrepaw Traifena le Traifosa khah a dang pawtah pa tah pah my lo . Abuipaw cawtah raisah a hrepaw ka dopaw vesaw Persi khah a dang pawtah pa tah pah my lo .
45016013	Abuipaw thingpaw Rufa le a no , sawtei hratah a pa mingkai pariapaw he khah a dang pawtah pa tah pah my lo .
45016014	Asinkrita , Flekon , Hermi , Patroba , Herma le aaning kha a ungpaw khrisaw uny vytei khah a dang pawtah pa tah pah my lo .
45016015	Filoloka le Julia , taico Nereus le a sateino le Olimpa le aaning kha a ungpaw mehpathai vytei khah a dang pawtah pa tah pah my lo .
45016016	Naaning cawh pakheh le pakheh a pathaipaw a doná tah bia a ching cy my lo . Khri tei a cangpaw khrisawbu vytei tah a dang pawtah aa ca tah he .
45016017	Uny sahlo , a pachainah a chuasah tu le naa zingnah hna a hnawh sahtu , naaning tei naa hmuh ciapaw cawngpahnah khatei a cakahpaw sahlo khah a raering la , tah ka ca pasy he . Aaning cawh cahri my lo .
45016018	Zecawtamaw tatah ma hapaw rai a hrepaw he cawh kaa Buipaw Khri rai aa hrepaw khah cang lytah aaning aa dunah cawtah aa tuapaw a cang hri . Aa hmokaw chaw le male hluihlang thai ná tah ningkheh teitah a ungpaw thaikhehpaw sahlo khah aa lung pamo he ka , aa dungkhei he .
45016019	Abuipaw a bia naa ngepaw khah ming maikaw tah thui he ka , ma kong lehei ka lung a lawng . Chahnah lang leco mehsing cang la , tah heh ka du , canghrasala chianah lang leco nyheh hasaitei hratah cang my lo , tah heh ka du .
45016020	Denah Khazing taco Setan khah naa pherai letah a ria pating a . Kaa Buipaw Zisu ningdonah cawh naaning khatah ung ky seh .
45016021	Ka raihrehui Timote tah a dang pawtah a ca tah he . Taico ka sawny a cangpaw he Lusia , Jason le Sosipater zong tah a dang pawtah aa ca tah he .
45016022	Ma cakua a ciapaw kama Tertia tah Abuipaw ming tah a dang pawtah ka ca tah he .
45016023	Ka tlungingpaw Kaia , khrisawbu a pungnah pawhe ing a hnuitu tah a dang pawtah a ca tah he . Ma khua tangka a kaitu Erasta le kaa unypaw Kuarta tah a dang pawtah aa ca tah he .
45016024	Kaa Buipaw Zisu Khri ningdonah cawh naa zongmingtei cung letah ung ky seh . Amen .
45016025	Ka reipaw Zisu Khri kong thawngchaw le khuahlai chai hlupui chung a nawhpaw biaparuh khah reichua a cangpaw hratah Khazing taco naa zingnah lekhei cy teitah a ca dawsah khy he a .
45016026	Atoheh cawh ma biahmuisui khah Khazing khuavang sahlo tei aa za ciapaw hrakhei reichua cang ca ka , chaizaw Khazing biapeh hratah ming vytei tah zing tah aa nge khy nápawtah mingphing vytei hai letah rei a cang myca .
45016027	Ama suipaw Khazing cang ka , Ama suipaw a sing hmuisuipaw a cang . Zisu Khri thongtah Khazing cawh chaizaw tah chaizaw tai reithai tah ung ky seh . Amen .
46001001	Khazing a rei tei Khri Zisu a apostol cang rua pawtei ypaw kama Paul le kaa unypaw Sosthen tah ,
46001002	Korin khuapui letei Khazing khrisawbu , Khri Zisu letei pathaisah a cangpaw le pathai rua pawtei ypaw vytei le aa Buipaw le kaa Buipaw a cangpaw Abuipaw Zisu Khri ming a ypaw , kawting letah a ungpaw vytei khatah ca kaa cakua he .
46001003	Khazing kaa Paw le Abuipaw Zisu Khri taitei ningdonah le thlawlungnah cawh naaning khatah ung ky seh .
46001004	Khri Zisu thongtah , Khazing tah a ningdonah a ca pehpaw he rawng takhei Ama khaco lawngbia ka rei tei .
46001005	Ama a thongtah naaning cawh zezongpui letah chahchi na cang he ceh , naa biarei kaw-ang letah le hming naa hnithainah vytei letah zong ,
46001006	zecawtamaw tatah Khri kong kaa dawkhuipaw peh khah naaning letah a pacy .
46001007	Macawtaco kaa Buipaw Zisu Khri a va lang nápaw lungsy tah naa haw thlangnah lehei thlawpaw lang lahsong a hringhrepaw a by khawh bei he ceh .
46001008	Kaa Buipaw Zisu Khri a ning letah suise naa cang ly ná pawtah Ama tah a changnah tai a ca chawngsá he a .
46001009	A Sawcapaw Zisu Khri , kaa Buipaw kha a huikongnah chunglang a ca ypaw he Khazing cawh zingchuipaw a cang .
46001010	Taico , uny sahlo pakheh le pakheh lungtlah teitah ung my lo , tatah kaa Buipaw Zisu Khri ming tah naa zongmingtei tah ka ca naw he , ma pawsui co naa hrong letah a pachainah ung be ca ka , thinglung le rawhnah letah tlangtling teitah na pakong khy he ceh .
46001011	Ka uny sahlo , naa hrong letah a hrychaenah a ung tahpaw khah Khaloi ingchungkho thaikhehpaw taitah aa pa thuisah .
46001012	Ka rei dupaw cawh ma heh a cang . Naaning naa hrong letah pakheh tah , “ Kama cawh Paul a zuipaw ka cang , ” tah ka , ahringpaw tah , “ Kama cawh Apolo a zuipaw ka cang , ” a tah , ahringpaw vy hui tah , “ Kama cawh Piter a zuipaw ka cang , ” tah ka , ming hringpaw taco , “ Kama cawh Khri a zuipaw ka cang , ” a tah .
46001013	Khri cawh a chaichy maw ? Paul cawh naa cawtah khaipai a cang maw ? Paul a ming letah maw baptisma cangsah naa cang ?
46001014	Khripa le Kaia tah cy ly co ahohmai baptisma ka cangsah lynah caw he tah ka lawng ngetei .
46001015	Macawtaco ka ming letah baptisma ka cang tatah ahotahmai tah khy bei he .
46001016	A cang , Stefena ingchungkho khah baptisma ka cangsah hrah he . Ma khy taihei ahringpaw ka cang sahpaw he aa ung caco , a thui khawh bei neh .
46001017	Kama cawh Khri tah baptisma cang sá pawtah pa thlaw be , thawngchawbia rei rua pawtah a thlaw hripaw ka cang . Mehnung singnah bia hmang tah rei bei neh , ma hratei a cang caco , Khri thihnah khraws a hmingtuakhynah khah a longpaw tah a cang a .
46001018	Zecawtamaw tatah a ly leimeipaw cawngsaw sahlo caw taco khraws kong bia cawh hrunah a cang , canghrasala pachah a cang leimeipaw cawngsaw sahlo kaa caw taco Khazing hmingtuakhynah a cang .
46001019	Zecawtamaw tatah Capathai letah , “ Mehsingpaw a singnah cawh ka ro a , mehthaipaw a thainah cawh a longpaw tah ka cangsah a , ” tatah ciapaw a cang .
46001020	Mehsingpaw cawh zeletamaw a ung ? Phungbia a thaipaw cawh zeletamaw a ung ? Atochai mehsing mehthai cawh zeletamaw aa ung ? Khazaw singnah heh Khazing tah hruchuipaw tah tua thah bei maw ?
46001021	Khazing singnah leco khazaw tah a singnah hmang tah Khazing khah a hni khy khawh lynah cawtah hrunah bia aa tahpaw phungreiná tah a zingpaw sahlo pachah khah Khazing a lawngpaw a cang .
46001022	Juda cawngsaw sahlo taco ningang chuipaw paching pakhanah khah hmuh du he ka , Grik cawngsaw sahlo taco singnah khah aa hui ,
46001023	canghrasala kaaning cawh Juda cawngsaw sahlo a pachihlynah a cangpaw le Gental cawngsaw sahlo hrunah a cangpaw , Khri aa khaipainah kong kaa rei .
46001024	Canghrasala , Khazing tei a ypaw , Juda cawngsaw sahlo le Grik cawngsaw sahlo aa caw taco Khri cawh Khazing hmingtuakhynah le Khazing singnah a cang .
46001025	Zecawtamaw tatah Khazing hrunah cawh mehnung singnah navy tah sing vy ka , Khazing sangtlelynah cawh mehnung chongnah navy tah a chong vy .
46001026	Uny sahlo , y naa za cang ning takhei zehapaw cawngsaw maw naa cang tahpaw khah rawh tua o . Cawngsaw mehmuh letah mehsing tahpaw le huhang a hnuipaw le mehlai mehsui tahpaw ahlupui ung bei he ceh .
46001027	Canghrasala , Khazing taco a singpaw ningzaw sá pawtah khazaw tah hrunah aa tahpaw hming sahlo khah a thing he , a thawchongpaw ningzaw sá pawtah khazaw tei sangtle lypaw aa tahpaw hming sahlo khah a thing he .
46001028	Khazing taco khazaw tei biapui tah a rawhpaw hming sahlo cawh zehmai cang bei he tahnah takhei khazaw letei a nai caipaw le zetah sah lypaw hming sahlo , biapui tei rawh lypaw hming sahlo khah a thing he .
46001029	Macawtaco Khazing hme letah ahohmai a pachaw khy bei he .
46001030	Ma Khazing thong hei , kaa cawtah Khazing singnah a cangpaw Khri Zisu letah naa ungpaw a cang , ma cawh kaa dingnah , pathainah le tlangnah a cang .
46001031	Macawtaco Capathai letei ciapaw hratah , “ A pachawpaw maikaw taco , Abuipaw khah a pachaw he seh . ” tatah cia a cang .
46002001	Uny sahlo , Khazing hnikhuinah kong y khui pawtah naaning kha ka vongning takhei hmokaw thainah le singnah bia khatah a vong bei neh kho .
46002002	Zecawtamaw tatah naaning kha ka ungchung vytei khah Zisu Khri kong le aa khaipainah kong tah ly co zehmai hni a pachia bei neh .
46002003	Sangtle ly hmo le ci hmo le a cathing hmotah ka vong kho .
46002004	Ka bia le ka phungreipaw cawh singnah le laipasong bia cang bei he kho , canghrasala Thlawpaw hmingtuakhynah a langsahnah khatah a cang hri kho .
46002005	Ma pawsui co naa zingnah cawh mehnung singnah letah a pahniapaw cang lytah Khazing hmingtuakhynah letah a pahniapaw a cang vy hri a .
46002006	Ma duitei cawh mehpuitling khaco singnah bia hmang tah kaa rei hmuisui . Canghrasala , atocai ma khazaw singnah a cang ly leh a lyde kaw palang pawhe atocai khazaw uhtu aa singnah heh cang be .
46002007	Biaparuh a cangpaw Khazing singnah , kaa rungnaw nápaw caw tei cai a patho hlai taitah a za khykhi ciapaw , a nawh thlangpaw singnah kong khah kaa rei hripaw a cang .
46002008	Atocai khazaw uhtu a cangpaw sahlo ahotahmai tah ma cawh hnih thai bei he , za hnih thai my he seh la , rungnawnah Buipaw khah khraws letah aa za khaipai tlung be !
46002009	Ma duitei cawh Capathai letei , “ Meh tei a hmuh bang lypaw , naw tei a thui bang lypaw , thinglung tei a rawh bang lypaw khah Khazing taco Ama a dopaw sahlo cawtah a pachia , ” a tahpaw hrakhei a cang hmuisui .
46002010	Canghrasala , Khazing tah a Thlawpaw tah ma cawh kaaning khatah a langsah myca . Thlawpaw taco zezongpui , Khazing rawhnah a thuh pawpui sahlo hmai khah a hni pahleh khy thlu .
46002011	Zecawtamaw tatah cawngsawpaw a rawhnah cawh a chung leteipaw a thlawpaw tah cy ly co aho tamaw a hni pah ? Ma hraco Khazing rawhnah cawh Khazing Thlawpaw tah cy ly co ahotahmai hnih bei he .
46002012	Kaaning kaa cypaw Thlawpaw cawh khazaw taiteipaw thlawpaw heh cang be , Khazing taiteipaw Thlawpaw a cang hri , ma cawh Khazing tah a mai lytah a ma pehpaw vytei khah kaa hni khy nápaw cawtah a cang .
46002013	Ma heh kaa reipaw cawh a cang , mehnung sing ná tah aa ma cawngpahpaw bia khah cang lytah Thlawpaw tei a ma cawngpahpaw bia , Thlawpaw lang biahmuisui khah Thlawpaw lang hmokaw tah a palangnah khah a cang hri .
46002014	Thlawpaw a hnui lypaw cawngsaw taco Khazing Thlawpaw taitah a va chuhpaw hming sahlo cawh cyhlang be , zecawtamaw tatah ma sahlo cawh a cawtah hrunah cang he ka , hnih thai khy bei he , zecawtamaw tatah ma sahlo cawh Thlawpaw suipaw tah hni khy a cangnah cawtah .
46002015	Thlawpaw cawngsaw taco zezongpui khah patlia patla ka , canghrasala Ama cawh ming hringpaw patlia patla rua tah a tua be .
46002016	Zecawtamaw tatah , “ Abuipaw cawh rawhnah pae pawtah ahomaw a thinglung a hnih khy ? ” tahpaw hratah a cang hmuisui . Canghrasala kaaning cawh Khri thinglung khah kaa hnui .
46003001	Uny sahlo naaning khaco Thlawpaw sawtei sahlo letei hratah bia rei khy ly neh tah khazaw sawtei sahlo letei hratah ka rei hri kho . Khri lekhei nysai naa cangning thlang cawtah a cang .
46003002	Batui hmuisui e naa zaw balang lynah cawtah bu cang lytah meimeitui ka ca peh he kho . Ahmang tei co , ato tai heh hmai zaw balang bei he ceh .
46003003	Naaning cawh ato tingtai heh khazaw sawtei hratah naa cangning thlang . Zecawtamaw tatah naa hrong letah hnachuanah le a hrychaenah a ungchung cawh khazaw sawtei cang thlang bei he ceh maw ? Khazaw cawngsaw sahlo hratah tua se thlang hrah bei he ceh maw ?
46003004	Zecawtamaw tatah pakheh tah , “ Kama cawh Paul phu ka cang , ” tah ka , ahringpaw tah , “ Kama cawh Apolo phu ka cang , ” a tah tihtah hei khazaw cawngsaw hratah cang thlang bei he ceh maw ?
46003005	Ma vytei khy taihei Apolo cawh zemaw a cang ? Taico Paul zawng cawh zemaw a cang ? Sae pui kaa cang ky caw , naaning Khazing a ca zing sahpaw he Abuipaw tei a rai a ma thiapaw cacy hratah .
46003006	Kama tah thleci ka tu , Apolo tah tui a bia , canghrasala a chang sahtu cawh Khazing a cang .
46003007	Macawtaco thleci a tupaw le tui a biapaw cawh zehmai aa cang tlung be , canghrasala a chang sahtu Khazing cypaw heh a biapuipaw cawh a cang .
46003008	Thleci a tupaw le tui a biatupaw cawh tingchipaw sangkheh hnui he ka , aa hrepaw rai naning hrakhei lahsong peh a cang tae he a .
46003009	Zecawtamaw tatah kaaning cawh Khazing a rai a hrehruipaw ka cang peh , naaning cawh Khazing a ly , Khazing a ing na cang he ceh .
46003010	Khazing tei a pa pehpaw a ningdonah thongtah zung a thai ngeteipaw ingsahtu hratah a hrang bing neh ka , pakheh kheh takhei a cung letah a sah . Canghrasala a sahpaw maikaw takhei a raering a hy .
46003011	Zecawtamaw tatah bing ciapaw a hrang , Zisu Khri hlui taikhei co , a hrang hringpaw cawh ahotahmai bing khy bei he .
46003012	Cawngsaw pakheh kheh tah ma bing ciapaw a hrang leco sui , ngung , lungmaisung , thing le ngedi a cang ly leh sapae hmang tah a sah caco ,
46003013	a raihrepaw zemaw a lo tah cawh a lang tae thlang a , zecawtamaw tatah ning tah ma cawh a palang tae a . Me tah pase cang ka , pakheh cy aa rai zemaw a lo takhah me taco a langsah tae a .
46003014	A sahpaw ing cawh a bing thlang caco , a sahtu taco a longmai khah a hmuh tae a .
46003015	A kang caco , a sahtu cawh a sung thlang a , canghrasala me chung taitah a ka saichuapaw hratah ama cawh pachah a cang thlang a .
46003016	Khazing behnah ing naa cangpaw le naa chung letah Khazing Thlawpaw a ungpaw khah hnih thlang bei he ceh maw ?
46003017	Pakheh kheh tah Khazing behnah ing cawh a rorang caco , Khazing tah ama cawh a rorang hra a ; zecawtamaw tatah Khazing behnah ing cawh a pathaipaw cang ka , ma behnah ing cawh naaning heh na cang he ceh .
46003018	Naaning le naaning a dungkhei khe o . Naaning lehei pakheh kheh tah atocai singnah phung tah kama cawh ka sing bang thlang tatah a rawh caco , a hruhpaw tah a tua seh la , ma pawsui co mehsing tah a cang khy a .
46003019	Zecawtamaw tatah ma khazaw singnah heh cawh Khazing mehmuh leco hrunah a cang . Capathai letei , “ Khazing taco mehsing sahlo khah , aa ziathainá khei a tle he , ” tatah ciapaw hratah le ,
46003020	“ Abuipaw taco mehsing aa khuarawnah cawh a longpaw a cang takhah a hni , ” tatei a ciapaw vytei hratah a cang hmuisui .
46003021	Macawtaco ahotahmai tah cawngsaw pachaw khawh khe o . Hming vytei heh naaning naa tei a cang he .
46003022	Apolo a cang zong , Paul a cang zong , Piter a cang zong , khazaw a cang zong , thih zong , hring zong , ato cai zong , hmelang cai zong aa zongmingtei hei naa tei cang he ka ,
46003023	naaning cawh Khri a tei na cang he ceh , Khri cawh Khazing a tei a cang .
46004001	Macawtaco cawngsaw tahei Khri a raihretu le Khazing biaparuh a kaipaw sahlo hratah ma rawh he seh .
46004002	Biaparuh a kaipaw sahlo taco zingchui pawtah aa ung a hy .
46004003	Kama cawh sang a tle , tle be tatah naaning tah maw , ming hringpaw tah maw naa pa tah zong tah ka zehmai a pui be , a ngetei tah pawco , kama teitah hmai a pase bang bei neh .
46004004	Ka chiachaw hninah thinglung a pathai , canghrasala ka ding ka tahnah cang be , a pa ce pahpaw cawh Abuipaw a cang .
46004005	Macawtaco a cai thliapaw a tling hlai taco zehmai biacepah khe o . Abuipaw a vongnah taikhah heh thlang my lo . Ama taco muinah letei a nawhpaw khah khainah lang va chuakhui ka , cawngsaw lungthing ungzia khah a palang a . Ma cai leco aaning khatah a tlah pawtei Khazing tah a reithainah pawhe khah aa hmuh cy tae a .
46004006	Uny sahlo , naaning naa chah nápaw cawtah ma hming sahlo heh kama le Apolo kaa kong tah ka reipaw a cang , ma pawsui co , “ Capathai letei ciapaw a khunglang sei kheh , ” tahpaw a silang khah kaaning taihei naa hni thai a . Mataico cawngsaw pakheh reipachia tah pakhehpaw pachaw khe o .
46004007	Zecawtamaw tatah ming hringpaw khatah a lo lypaw tah a hluipaw tah ahomaw a ca tua he ? Naa cyhlang lypaw zemaw naa hnuipaw a ung ? Taico naa cyhlang thlang pawtah cyhlang bei peh tahpaw hratah zecawtamaw na pachaw lalei he ceh ?
46004008	Naa dupaw vytei khah naa hnui thlu thah myca ! Na rung thlu thah myca he ceh ! Abui na cang thlu thah he ceh , kaaning tah ly co ! Abui cang hmuisui tua la , tah ka du caimang , ma pawsui co kaaning zong naa bui cangnah khah ka hrong khy hrá he peh .
46004009	Macawtaco , Khazing tah kaaning apostol sahlo heh caehming letah thaw rua pawtei rawh ciapaw cawngsaw sahlo hratah a hningcai letah patlang tah ma chia seh la khatah ka ngesah . Kaaning sahlo cawh alui le avai pungpaluh letei cawngsaw kha , vaiming kha cai lai rua pawtah tua kaa cang thlang hi .
46004010	Kaaning sahlo cawh Khri cawtah mehruh ka cang he peh , canghrasala naaning sahlo cawh Khri letah na sing ngetei he ceh ! Kaaning sahlo cawh kaa thawdia ka , naaning cawh na chong he ceh ! Naaning cawh cizawpaw cang he ceh ka , kaaning cawh nytaw ka cang he peh .
46004011	Ato tai lehei , kaaning cawh ngaidi tuihrae , hni ly , pai ly le , phong le dai tah le ing ly , ly lytah kaa ung .
46004012	Kaaning kaa kih ceingei tah raisah kaa hre , chiasah kaa cang tihtah bonghnang kaa song he , hreh kaa cang tihtah kaa ing thlang .
46004013	Ningzawthle kaa cang tihtah reinai teitah kaa chai he . Atotei lehei co alui hnaihnong , khazaw letei a pialuipaw hratah ka cang thlang he peh hi .
46004014	Ma ca heh naa ningzaw nápaw cawtah cang lytah ka dopaw ka sawtei sahlo hratah a raering na he seh ka ca tah caw he tah ka va ciapaw a cang hri .
46004015	Khri letah cawngpahtu thonghraw naa hnui thlang hmai he tah paw hrangpaw a hlupui hnui bei he ceh , thawngchawbia thongtah kama heh Khri letah naa Paw hrangpaw cawh ka cang hi .
46004016	Macawtaco ka ha a pa lah my lo , tatah ka ca naw he .
46004017	Ma rawng tahei Abuipaw letah zingchuipaw ka dopaw ka sawcapaw Timote khah naaning kha ka va thlawpaw a cang kho . Ama taco Khri Zisu letei ka zuipaw hringnah langpui , hmingting letei a ungpaw khrisawbu maikaw khatei ka chingpaw he khah a ca ching hry he a .
46004018	Ma tlawng lali be pa tah he ceh ka , naaning thaikhehpaw cawh a palai a patui tah naa ung .
46004019	Canghrasala , Abuipaw tah a rai a tah caco , a pating khynah chung tah ca tlong he neh ka , mataico ma a palai a patuipaw sahlo heh aa reikaw longtei khah cang lytah ze hmingtuakhynah aa hnui maw tah cawh kama hrahring tah ka va ming a .
46004020	Zecawtamaw tatah Khazing painah raang cawh hmokaw longtei heh cang lytah hmingtuakhynah a cang hri .
46004021	Zemaw naa du vy ? Sungbasih kha maw ka vong a , a cang ly leh donah le nainah lungthing khatah ?
46005001	Naa hrong letah hmingchahly a cangpaw canu capaw suanah , lawki cawngsaw sahlo tahmai tah aa tua bang lypaw phing a ung tah aa reipaw ka thui . Pakhehpaw tah a paw a nupuino a suakhui aa tah .
46005002	Ma hming cawh na palaikhui thlang he ceh ! Lung reithui tah chi tah , ma hming a tuapaw cawngsaw khah naa hrong taitah papia ly tamaw naa ung thlang ?
46005003	Ka pung tah naaning kha ung lytah ung hmai neh seh la , ka thinglung co naaning kha ka ung leimei thlang . Macawtaco ma hming a tuapaw cawngsaw cung lehei naaning kha a ung hrahpaw hratah kama cawh biachawnah ka tua thah myca .
46005004	Kaa Buipaw Zisu ming tah na pahmo tih he ceh tah ka thinglung tah naaning kha ung hrah neh ka , kaa Buipaw Zisu a hmingtuakhynah zong a ung hrah .
46005005	Ma cawngsawpaw cawh Setan khah pei thlang o , ma pawsui co a ngaisaw phung khah ro cang ka , a thlawpaw cawh Abuipaw ning letah pachah a cang khy a .
46005006	Na pachawpaw he ceh heh chah be . Raangri a cawngtei tah vedi nong ciapaw a hlungpui khah a thosah tahpaw hnih thlang bei he ceh maw ?
46005007	Raangri a paringpaw khah singsi thlu la , raangri lypaw vedi a thapaw tah naa cang khy a , naa cang rua hrahringpaw zong a cang . Zecawtamaw tatah Khri , kaa Khungsai Panawnah tuu teitei cawh a thuihlainah letah hlai a cang thah cawtah .
46005008	Macawtaco ma panawnah cawh raangri a paringpaw a cangpaw a rai lynah le chahlynah raangri khei cang lytah raangri lypaw very , a huikongnah le biahmuisui very khei tua hri he peh .
46005009	Ca ka ca kuapaw he lekhei a pheila a hmangpaw mehchawly cawngsaw khatah a kong ly rua pawtah cia neh ka ,
46005010	mehchawly a cangpaw khazaw cawngsaw sahlo le a du a sahpaw mehing mehru sahlo le nono a behpaw sahlo kha a pahlawh khe o tahnah cang be . Aaning sahlo khahei a pahlawh naa du ly caco , ma alui raang taihei naa seihly a hy a .
46005011	Canghrasala atoheh cawh ahohmai uny ka cang tah tlung katei , a pheila a hmangpaw mehchawly , a du a sahpaw , nono a behpaw , kongchia rei a hmangpaw , zurui a hmangpaw , mehing mehru khatah na huikong ruapaw he ceh cang be . Ma hapaw cawngsaw khaco batui hmai e hrui khe o .
46005012	Khrisawbu alailang cawngsaw a cangpaw sahlo aa kong cepah heh ka rai a cang maw ? Canghrasala a chung leteipaw sahlo aa kong cawh a cepah ruapaw cang thlang bei he ceh maw ?
46005013	Khrisawbu alailang teipaw cawh Khazing tah a ce tae thlang he . Capathai letah , “ Mehchaw ly cawh naa hrong taitah papia my lo , ” a tah kho !
46006001	Naaning pakheh le pakheh na hry tih he ceh tah mehpathai sahlo hme letah a chuakhui lytah zecawtamaw lawki biacetu sahlo hme letah na chuakhui zia he ceh ?
46006002	Mehpathai sahlo tah Khazaw cawngsaw heh bia aa ce he a tah hnih thlang bei he ceh maw ? Khazaw hmai heh bia a cepah ruapaw naa cang tlung pawtah a teituipaw bia cawh cepah khy bei he ceh maw ?
46006003	Vaiming sahlo hmai bia kaa cepah he tah hnih bei he ceh maw ? Ma kaa hringchung hming sahlo chichipaw heh cawh kaa cepah ruapaw pui a cang caw !
46006004	Macawtaco , ma hapaw a hrychaenah kong a ung caco , khrisawbu chung letei cawngsaw cakhawngpaw naa tahpaw he sahlo tei hmai khah biacetu tah naa thia bei he !
46006005	Naa ningzeh seh ka tah cawtah ma heh ka reipaw a cang . Zingtu pakheh le pakheh kaa letei a hrychaenah cepá pawtah naa hrong letah mehsing ung ly tamaw naa ung ?
46006006	Canghrasala , ma hraco cang lytah uny pakheh tah pakhehpaw khah a zing lypaw sahlo hme leco taza a va cui laky thlang !
46006007	Naa hrong letei tazacui naa hmangpaw hrahring tahei naa pá caimang tah a langsah . Na pá tahmai tah naa cawtah chah vy bei maw ? Naa hming aa ca chu tahmai he tah naa cawtah chah vy bei maw ?
46006008	Naaning lilaw a dungkhei he ceh ka , ahmang lypaw hming khah naa tua , taico ma cawh naa uny sahlo cung lekhei naa tua .
46006009	Mehchaw ly cawh Khazing painah raang ry cy bei he tahpaw hnih thlang bei he ceh maw ? Naaning le naaning a dungkhei khe o . Canu capaw suaná tei chahlynah a tuapaw , nono a behpaw sahlo , a pheilaipaw sahlo , capaw hlohlangpaw sahlo , capaw leihopaw sahlo ,
46006010	mehru sahlo , a du a sahpaw sahlo , zurui a hmangpaw sahlo , kongchia rei a hmangpaw sahlo , mehing mehru sahlo taco Khazing painah raang letah a nae khy bei he .
46006011	Taico , ma cawh naaning thaikhehpaw naa cangning a cang . A cang naná tah Abuipaw Zisu Khri ming tah le kaa Khazing Thlawpaw tah sipathai ciapaw le pathaisah ciapaw le thaicangsah ciapaw na cang he ceh .
46006012	“ Kama ka caw taco hming maikaw tua heh sai ka cang thlang , ” canghrasala hming maikaw heh ka cawtah chah thlu be . “ Kama cawh hming maikaw tua heh sai ka cang thlang , ” canghrasala ze sae tahmai tah a tua bei neh .
46006013	“ Batui cawh pori cawtah cang ka , ri cawh batui cawtah a cang . ” Canghrasala Khazing tah a sanghning co , a ro va vei he a . Pung cawh canu capaw a pheilanah suanah tua rua pawtah tuapaw cang be , Abuipaw a cawtah tuapaw cang ka , Abuipaw cawh pung cawtah a cang .
46006014	Khazing tah a hmingtuakhyná khei Abuipaw Zisu cawh thihnah taitah patho ka , Ama taco kaaning zong a ma patho hrá a .
46006015	Naa pung cawh Khri pung a caibai a cang tahpaw hnih bei he ceh maw ? Ma Khri pung a caibai a cangpaw cawh maw law neh ka , a leizuano khaco ka va pahlawng a ? Nese !
46006016	A leizuano khatei a ung hruipaw cawh ama khaco pungkheh a cang he tah hnih bei he ceh maw ? Capathai leco , “ Aa pahning tah ngaisaw pungkheh a cang he , ” tatah a cia hi .
46006017	Canghrasala , Abuipaw khatei a pakongpaw cawngsaw cawh Ama khaco Thlawpaw letah pungkheh a cang he .
46006018	Canu capaw a pheilanah khah saisai my lo . Cawngsawpaw tei a tuapaw ahringpaw suanah sahlo cawh ama a pung a lai lang letah a tuapaw cang ka , canghrasala canu capaw a pheilanah a tuapaw duitei taco , ama a pung chung letah a tuapaw a cang .
46006019	Naa pung cawh Khazing taitah naa hmuhpaw , naa chung letah a ungpaw Thlawpaw Pathai behnah ing a cangpaw khah hnih bei he ceh maw ? Naaning naa tei cang bei he ceh ,
46006020	amai a rupui tah cawh ciapaw na cang he ceh . Macawtaco naa pung khei Khazing khah pasungpanaw my lo .
46007001	Atoheh cawh kama khatei ca naa va ciapaw kong sahlo khah a cang : nupui chui lytah ung heh capaw cawtah a chah thlang .
46007002	Canghrasala a pheilanah a hlutunah cawtah hei nupui hnui cy thlang he seh la , pasae hnui cy thlang he seh .
46007003	Capaw taco a capaw rai khah a nupui khaco patling thlang seh la , canu taco a canu rai khah a pasae khaco patling thlang hrah seh .
46007004	Nupuino a cangpaw cawh ama a pung cawh ama a tei longtei cang be ca ka , a pasae tei a cang hrah . Ma hraco pasae a cangpaw tah a pung cawh ama a tei longtei cang hrah be ca ka , a nupui tei a cang hrah .
46007005	Naa pahning nawtlah ná tah cai cuitei cawtah tah cy ly co , pakheh le pakheh naa dunah khah a ei khe lo . Ma pawsui co , thlawchangnah letah na pei khy he ceh . Mataico unghrui kaw la , ma pawsui co ma le ma a hraipaking khylynah rawng tah Setan tah ca tuhso khy bei he .
46007006	Ma heh ka ca dukhuinah pawhe a cang , biapeh hratah tu cawh cang be .
46007007	Kama taco capaw vytei heh kama hrahei cang thlu thlang la , tah ka du . Canghrasala , pakheh cy heh Khazing taitah hmuhpaw lahsong kaa hnui cy ; cawngsaw pakheh tah lahsong phingkheh hnui ka , ahringpaw pakheh tah a phingcangpaw a hnui .
46007008	Nupui pasae a hnui lypaw le lahmeno lahmepaw kong letah ka rei dupaw cawh kama hrahei nupui pasae hnui lytah ung thlang he seh la , aa cawtah a chah vy a .
46007009	Canghrasala , aa sung khy ly caco he a hnui thlang he seh , zecawtamaw tatah sihrong tei hohe navy co , nupui pasae hnui cawh a chah vy .
46007010	A chuihaepaw cawh ma bia heh ka ca patai he , kama taitah cang lytah Abuipaw Zisu taitah a cang . Nupui a cangpaw tah a pasae kaw sai kheh seh .
46007011	Canghrasala , a kaw sai caco , dongcang khawh kheh seh , a cang ly leh a pasae khatah a pahlawng kaw he seh . Taico pasae a cangpaw tah a nupui cawh mah kheh seh .
46007012	A tangpaw khatah ma heh ka rei du , Abuipaw Zisu taitah cang lytah kama taitah a cang . Khrisaw pakheh tah zingtu a cang lypaw canu khah nupui tah chui ka , canuno zong tah ama kha ung hrui cawh a du thlang caco , vathlang kheh seh .
46007013	Taico canu tah zingtu a cang lypaw capaw khah pasae tah hnui ka , capaw zong tah ama kha ung hrui cawh a du thlang caco , kaw sai kheh seh .
46007014	Zecawtamaw tatah zingtu a cang lypaw pasae zong a nupui thongtah Khazing cyhlang tlang pawtah tua cang ka , zingtu a cang lypaw nupui zong a zingtu a cangpaw a pasae thongtah Khazing cyhlang tlang pawtah tua a cang myca . Ma hratei a cang ly caco , naa sawtei leh cawh pathai be ca he ka , canghrasala atoheh cawh a pathai myca he .
46007015	Canghrasala , zingtu a cang lypaw taco kaw sai , a cang ly leh piasai a du caco , a dunahpaw hraco cang thlang seh . Ma hapaw hming leco zingtu a cangpaw canu zong , capaw zong zetahmai pakhang bei he . De teitah ung rua pawtah Khazing tah a ma ypaw a cang .
46007016	Nama nupui a cangpaw , na pasae cawh ka pachah khy a , pachah khy bei nei tahpaw zekhatamaw na hni ? Ma hraco nama pasae a cangpaw zong tah na nupui cawh ka pachah khy a , pachah khy bei neh tahpaw zekhatamaw na hni hrah ?
46007017	A cang ly leh mingting heh Abuipaw tei a hringnah chung letei tua ruapaw tei a pehpaw le Khazing tah a za y ning teipaw hrakhei a ung thlang ruapaw a cang . Ma heh khrisawbu vytei khatah ka cawngpah lai teipaw he phungbia cawh a cang hi .
46007018	Cawngsawpaw cawh y a cangning takhei a cingpa a za tai thah maw ? Ma paw taco cingpa a tai lypaw hratah ung kheh seh . Cawngsawpaw cawh y a cangning takhei a cingpa a tai lypaw a cang maw ? Cingpa a tai hrah kheh seh .
46007019	Cingpa a tai cawh zehmai cang be ca ka , cingpa a tai ly zong zehmai cang hlui be . A biapui cawh Khazing biapeh a cingkai thlang heh a cang .
46007020	Pakheh cy heh Khazing tah a y ning teipaw he dawhming lekhei a daw cy thlang heh seh .
46007021	Y na cangning takhei sae na cang maw ? Na ze a pui kheh seh , ma duitei cawh zalong khynah a raicangpaw na hmuh caco zalong a pachia .
46007022	Zecawtamaw tatah Abuipaw tei a y ning tah sae a cangpaw cawh Abuipaw letah a zalongpaw cang ka , y a cangning tei a zalongpaw cawh Khri a sae a cang .
46007023	Naaning cawh Khazing tei amai a rupui tah a cawh ciapaw na cang he ceh , cawngsaw sae tah a tua khe lo .
46007024	Uny sahlo , naaning pakheh cacy khah Khazing tah a ca y ning teipaw he naa cangning tei hrakhei Khazing kha a huikongnah chung leco ung thlang my lo .
46007025	Atoheh cawh nupui pasae a hnui balang lypaw sahlo aa kong ka rei a . Abuipaw taitah thuisahpaw bia hnui bei neh , canghrasala Abuipaw a zawngenah thongtah zingchuipaw ka cang cawtah ka rawhnah ka rei .
46007026	Atochai ruhanah heh pacang pawco , nupui pasae a hnui balang lypaw sahlo cawh ma tatei co ung thlang he seh la a chah a ka tah .
46007027	Nupui a hnuipaw na cang maw ? Nupui vathlang a pachia kheh . Nupui a hnui balang lypaw na cang maw ? Nupui hnui a pachia kheh .
46007028	Canghrasala , nupui naa hnui hmai tah sua bei he ceh , pasae naa hnui hmai tah sua bei he ceh . Canghrasala nupui pasae a hnuipaw sahlo taco ma alui hringchung lehei lung reithuinah a hlupui a tong he ka , ma cawh a tong kheh he seh tah ka ca dukhuinah rawng he tah a cang .
46007029	Uny sahlo , ka rei dupaw cawh kaa cai heh sy khawh be . Macawtaco atoning ri taihei co , nupui a hnuipaw sahlo tah a hnui lypaw hratah ung myca he seh la ,
46007030	ngechia mehthli thlá tei a ungpaw sahlo tah a ngechia lypaw hratah ung myca he seh , alung a lawngpaw sahlo tah a lawng lypaw hratah ung myca he seh la , hming a copaw sahlo tah ma heh kaa tei cang be tahpaw hratah ung he seh .
46007031	Khazaw hming a tonghrepaw sahlo tah ma sahlo leco aa lung ung thlang kheh seh , zecawtamaw tatah ma khazaw heh atotei a cang naning hei a ry hlai tah a ly a .
46007032	Lung reithui lytah ung la , tah ka du . Nupui a hnui lypaw capaw cawh Abuipaw a rai kong suipaw letah a lung reithui ka , Abuipaw lung khah zekhatamaw ka patlang khy a tahpaw a zawng .
46007033	Canghrasala , nupui a hnuipaw cawngsaw cawh khazaw hming tungtuh khuasahnah kong letah a lung reithui ka , a nupui lung khah zekhatamaw ka patlang khy a tah a zawng .
46007034	Macawtaco , ama cawh a lung kang rahning tah a ung . Pasae a hnui lypaw , a cang ly leh dawng a cang balang lypaw canu cawh Abuipaw a rai kong letah a lung rei a thui . A pachiapaw cawh a pung kha a thlawpaw khatah Abuipaw letah a peh khah a cang . Canghrasala pasae a hnuipaw canu cawh tungtuh khuasahnah kong letah a lung rei a thui . A pasae lung khah zekhatamaw ka patlang khy a tahpaw a zawng .
46007035	Ma heh naa chah nápawtah ka reipaw a cang , ka ca thlypaw he cang lytah a dingpaw tah naa hring tei , Abuipaw letah lung hmuisui tah naa hlai khy nápaw he ceh cawtah a cang .
46007036	Pakheh kheh tah laisawtha a hangpaw khah a ling zosah myca neh ka , a laikhung myca cawtah ka chui hrahring a hy tatah a pacang caco , a dupaw hraco tua thlang seh , suanah a tuapaw cang be . A pahlawng thlang he seh .
46007037	Canghrasala , cawngsaw tah reipah rawng tah cang lytah ama a lung dunah khah te ka , ma laisawtha cawh chui bei neh tatah a tah caco , ma cawngsawpaw zong cawh hmingchaw a tuapaw a cang thlang .
46007038	Macawtaco laisawtha a chuipaw taco hming chawpaw a tua , canghrasala ma canuno cawh a chui ly caco , hmingchaw vypaw a tua .
46007039	Canu cawh a pasae a hring chung cawh ama khaco a pahlawng thlang seh , canghrasala a pasae a thih caco , meh zalong cang ka , a dupaw capaw khatah dawng a cang khy thlang , ma duitei cawh ma capaw cawh Abuipaw a zingpaw a cang a .
46007040	Kama ka rawhnah pawco , dongcang khawh lytah ung thlang seh la , a cawtah a chah vy a ka tah . Taico kama zong Khazing Thlawpaw ka hnui tatah ka rawh thlang .
46008001	Atoheh cawh nono dangnah batui kong ka cia a . Kaa zongmingtei tah hninah kaa hnui thlu tah cawh kaa hni . Hninah taco cawngsaw a palai a patuisah ka , canghrasala donah taco cawngsaw a tua hry .
46008002	Zehmai ka hni thlu thlang tatei a rawhpaw cawngsaw cawh a hni ruapaw a hnih balang lypaw a cang .
46008003	Canghrasala Khazing a dopaw cawngsaw cawh Khazing tah ama khah a hni .
46008004	Mataico atoheh cawh nono dangnah batui enah kong a cang . Khazaw lehei nono cawh zehmai cang be ca ka , Khazing pakheh tah ly co a hringpaw khazing ung be tah cawh kaa hni .
46008005	Alui letah le vaicung letah khazing tatei aa tahpaw a hlupui le abui a hlupui ung he ka , khazing a hlupui le abui a hlupui aa ung tahmai tah ,
46008006	kaaning kaa caw taco Khazing pakheh suipaw ung ka , Ama cawh Paw khah a cang . Ama taitah hming vytei va chuh he ka , Ama a caw taco kaa hringpaw a cang . Taico Abui pakheh suipaw ung ka , Ama cawh Zisu Khri cang ka , Ama a thong co , hming vytei va chuh he ka , Ama a thong co , kaa hringpaw a cang .
46008007	Canghrasala ma heh ming maikaw tah hnih bei he . Cawngsaw thaikhehpaw cawh ato tingtai heh nono kha a pahlawh thlang rawng he tahei , ma hapaw batui cawh aa e tihtah dangnah batui a cang tatah rawh he ka , aa chiachaw thluidangnah lungthing khah a padia a padanah cawtah aa ma papia palui tatah a rawh he .
46008008	Canghrasala batui taco Khazing kha a ma nesah be , kaa e ly zong tah chia vy hlui bei peh , kaa e zong tah chah vy hlui bei peh .
46008009	Ma duitei cawh zalong teitah naa ungnahpaw cawh a zingnah a padia a padapaw sahlo aa pohlynah a cang ly nápawtah a raering my lo .
46008010	Zecawtamaw tatah naaning hninah a hnuipaw sahlo tah nono behnah ing letei batui naa epaw khah a chiachaw thluidangnah lungthing a padia a padapaw tah a ca hmuh caco he , ma taco dangnah batui e ruapaw taco a raechah sá bei maw ?
46008011	Macawtaco ma a zingnah a padia a padapaw , Khri tei a thih hnopaw unypaw cawh naaning naa hninah tah a ro .
46008012	Ma hrahei naa uny sahlo cung letah naa sua tihtah a hmang lypaw tatah aa zingpaw khah a tua sahpaw naa cang cawtah Khri cung letah a suapaw na cang he ceh .
46008013	Macawtaco , ka epaw tahei ka unypaw khah suanah lang a tlahsah caco , ma saw cawh e khaw bei neh , ma pawsui co , pakheh tei hmai suanah lang a tlahsah tupaw cang bei neh .
46009001	Zalongpaw cang bei neh maw ? Apostol cang bei neh maw ? Kaa Buipaw Zisu a hmuhpaw cang bei neh maw ? Naaning sahlo heh Abuipaw a rai ka hrepaw letei a thuisu cawh cang bei he ceh maw ?
46009002	Ming hringpaw khatah apostol ka cang ly zong tahmai naaning khaco ka cang hrahring kho ! Zecawtamaw tatah Abuipaw letei apostol ka cangnahpaw cakhai cawh naaning sahlo heh na cang he ceh hi .
46009003	Ka kong a pacepaw sahlo letei ka reicakainahpaw cawh ma heh a cang .
46009004	Khrisawbu taitah ding le e hmuhnah naw hnui bei peh maw ?
46009005	Ahringpaw apostol sahlo le Abuipaw a uny sahlo le , Piter tei a chuilai pawhe hratah zingtu nupui a chuilainah naw hnui hrah bei he peh maw ?
46009006	A cang ly leh Barnaba le kama suipaw heh maw kaa hringnah cawtah rai a hrepai ruapaw cawh ka cang peh ?
46009007	Ama a hnuichia hmang tah ahohmai raekeh rai hre bang bei he . Misur lui tua ka , misur thui e lytah ahohmai ung bang bei he . Tuurung king ka , a hnabaetui ding lytah ahohmai ung bang bei he .
46009008	Cawngsaw phung longtei tah ma heh rei bei neh . Phungbia tah ma hraco a tah hrah .
46009009	Zecawtamaw tatah Moses phungbia letah ma hrahei a cia hi , “ Co tungpaw cawh sacaang a ci chung taco , a hmo tongchai khe o , ” tatah Khazing tei a rei dupaw cawh co tungpaw cawh maw a cang ?
46009010	Ma heh kaaning kaa cawtah a reipaw a cang hi , cang thlang bei maw ? A cang , ma heh kaaning kaa cawtah za ciapaw a cang , zecawtamaw tatah alui a thawngpaw tah a thawng tihtah le saze a cipaw tah a ci tihtah kaa tingvy a ung hrah tatah hnabeisuinah khatah aa tuapaw a cang .
46009011	Kaaning cawh naa hrong letah Thlawpaw thleci va peh ka , naaning taitah aluicung hming a thuisu kaa hre tihtah ma cawh a hlu tu maw ?
46009012	Ming hringpaw tahmai naaning taitah pehlainah hmuhnah naw aa hnui caco , kaaning cawh ka hmuh chichi ruapaw cang bei maw ? Canghrasala , kaaning cawh ma naw hnuinah cawh hmang bei peh . Khri thawngchawbia heh a pakhang a paduipaw a ung ly nápawtah zezong lungsy tah kaa ing hri .
46009013	Behnah ing letei rai a hrepaw sahlo tah aa e ruapaw cawh behnah ing taitah hmuh he ka , dangnah siasang letei raihretu sahlo takhei dangnah siasang letei aa hlaipaw lekhei tingvy aa hnui hrah takhah naa hni .
46009014	Ma hraco thawngchawbia a reipaw sahlo taco thawngchawbia reinah thongtah aa pori congnah aa hmuh ruapaw a cang tah heh Abuipaw biapeh a cang hi .
46009015	Canghrasala , kama cawh ma nawhnuinah sahlo heh sangkheh hmai hmang bang bei neh . Taico , ma hapaw hming cawh pa tuapah na he seh tah rawhchainá tah ma ca heh ka va ciapaw zong cang be . Ma ka pachawnah lehei pakheh kheh tah a pa pahnong a pa pakha navy co , thih hmai tah ka du vy hri hi .
46009016	Thawngchawbia ka reilaipaw rawng tahei co a pachaw khy bei neh , zecawtamaw tatah rei law tatah hranghrang tah siapaw ka cang . Thawngchawbia ka rei ly caco , ka cing a ping hi !
46009017	Ma lungthó tah ka rei caco , longmai ka hmuh a . Ma taco cang lytah Khazing tei a pa khingpaw rai khah ka hrepaw a cang .
46009018	Mataico zemaw ka longmai cawh a cang ? Thawngchawbia reinah lehei amai lytah ching he neh ka , ma thawngchawbia reinah lehei ka nawhnuinah ka hmang lypaw heh a cang .
46009019	Kama cawh zalongpaw cang neh ka , aho a sae hmai ka cang ly naná teitah cawngsaw a hlu vy maw ka tle khy bo he tah neh ka , ming maikaw aa sae tah ka tua lai .
46009020	Juda cawngsaw sahlo tle rua pawtah Juda cawngsaw sahlo khatah ka ungning taco , Juda cawngsaw hratah ka tua . Kama cawh phungbia rai letah a ungpaw ka cang ly naná teitah phungbia rai letei a ungpaw sahlo khatah ka ungning taco , phungbia rai letei a ungpaw sahlo hratah ka tua . Phungbia rai letei a ungpaw sahlo tle rua pawtah ma hrahei ka tua .
46009021	A hmuisui teico , Khazing phungbia taitah lua bei neh . Khri phungbia rai letah ka ung thlang naná teitah phungbia a hnui lypaw sahlo khatah ka ungning taco , phungbia a hnui lypaw hratah ka tua . Ma cawh phungbia a hnui lypaw sahlo he tle rua pawtah a cang .
46009022	A thaw a padiapaw sahlo tle rua pawtah a thaw a padiapaw sahlo khatah ka ungning taco , a thaw a padiapaw hratah ka tua . A cawngpe chang maw sangkheh khé hei ka pachah khy bo he , ka tah cawtah ming maikaw khatah aaning hratah ka tua lai hrah .
46009023	Ma ka tuapaw heh thawngchawbia cawtah cang ka , ma pawsui co a bonghnang ka hrong khy a .
46009024	A saipasinah letah a zawngpaw vytei cawh sai he ka , canghrasala pakheh long tah longmai a hmuh tah cawh hnih thlang bei he ceh maw ? Ma hraco longmai hmuh a pawtah sai hrah my lo .
46009025	A tuapasinah letei a zawngpaw maikaw taco cawngnah khah hmuisui teitah aa tua tei . Ma cawh a hming lypaw longmai hmuh ruapaw cawtah a cang , canghrasala kaaning tei kaa tuapaw cawh chaizaw a hmingpaw longmai hmuh rua pawtah a cang hi .
46009026	Macawtaco kama cawh tingchipaw a hnui lypaw cawngsaw a saipaw hratah sai bei neh , ka thong tihtah a longpaw a thongpaw cawngsaw hratah a thong bei neh .
46009027	Ming hringpaw a cawngpah pawhe cang tlung neh ka , kama tamaw longmai hmuh a tlah lypaw cang kaw leneh tatah ka pung cawh hreh neh ka , achaw teitah ka hraipaking .
46010001	Uny sahlo , Moses a zuipaw he aa ma pathlahtu sahlo cawh aa zongmingtei tah ma meding rai lekhei ung he ka , rili a lecingcing alui a rypaw lekhei aa seichua tahpaw bia heh a cingkai thlang la , tah ka du .
46010002	Aaning sahlo cawh Moses zui pawtah ma meding le rili lekhei baptisma a cang he .
46010003	Aa zongmingtei tah a lopaw thlawpaw lang batui khah e he ka ,
46010004	a lopaw thlawpaw lang tui khah aa ding , aaning khatei a seilai hrahpaw thlawpaw lang alung puino taiteipaw tui khah ding he ka , ma alung puino cawh Khri khah a cang .
46010005	A cang naná teitah aaning letei mehlu vy sahlo khakhei Khazing cawh a lung tling be , macawtaco sadi raang lekhei a thi he .
46010006	Aaning sahlo tei aa tuapaw hratah chahlynah hming letei kaa thinglung kaa chia ly nápawtah ma hming sahlo heh a mingpai rua tah a ungpaw a cang .
46010007	Capathai letei , “ Aaning sahlo cawh ding e rua pawtah khei a ty he ka , a nawngse rua pawtah khei a daw he , ” tatah ciapaw hratah aaning sahlo letei thaikhehpaw sahlo tah nono a behpaw hratah naa cang ruapaw cang be .
46010008	Aaning sahlo letei thaikhehpaw sahlo tah canu capaw suanah tua he ka , ningkheh letah 23000 aa thihpaw hratah canu capaw suanah kaa tua ruapaw cang be .
46010009	Aaning sahlo letei thaikhehpaw sahlo tah Abuipaw khah hnehsah he ka , pari tah a cuh sehpaw he hratah Abuipaw cawh kaa hnehsápaw cang be .
46010010	Taico aaning sahlo letei thaikhehpaw sahlo cawh phingze he ka , rawhrangtu vaiming tah a thawpaw he hratah phingze khe lo .
46010011	Aaning sahlo khatah ma hming sahlo a tlungpaw heh caichangnah letei a ungpaw kaaning sahlo kaa cawtah a mingpai rua pawtah le a raering nápaw cawtah ciapaw a cang he .
46010012	Macawtaco zingnah letah cyky tah ka daw thlang tatah a rawhpaw taco , suanah letah a po sua ly nápawtah khei a raering seh .
46010013	Tuhsonah naa cung letei a tlungpaw heh ming hringpaw zong tah aa ing cypaw khah a cang . Taico , Khazing cawh zingchuipaw a cang , naa ing khypaw a khunglang tah tuhso ruapaw takhei co ca sai bei he . Canghrasala tuhso naa ing tihtah naa ing khy nápawtah thawzaang ca pei he ka , chuathlahnah langpui zong a ca tua pá he .
46010014	Macawtaco ka dopaw vesaw sahlo , nono behnah khah saisai my lo .
46010015	A lungsingpaw cawngsaw biaching hratah ka ca ching he hi , ka reipaw heh achaw teitah pacang my lo .
46010016	A lawngbia a hlai hmotah bonghnang ny tei kaa dingpaw heh Khri thisai kaa hrongpaw he peh cang bei maw ? Taico , very khah kychy peh ka , kaa epaw khah Khri a pung kaa hrongpaw he peh cang bei maw ?
46010017	Kaaning mehlupui cawh pungkheh ka cang he peh , zemaw tah pawco , very cawh tlangkheh cy ung ka , ma cawh kaa hrongnah caw he peh tah a cang .
46010018	Israel cawngsaw khah pacang tua hmai o . Athuihlainah saw aa epaw sahlo khah dangnah siasang raihrenah lekhei a pahlawh hrah bei maw ?
46010019	Ka rei dupaw cawh zemaw a cang ? Nono khatah pehlaipaw dangnah cawh a puimaw maw ? Nono cawh mai a hnuipaw a cang maw ?
46010020	Cang be , canghrasala lawki cawngsaw sahlo tah dangnah aa tuapaw cawh khachia khatah cang ka , Khazing khatah cang be , khachia sahlo khatei a pahlawhpaw naa cangpaw heh du bei neh .
46010021	Abuipaw ny le khachia ny cawh ding pahrong khy bei ceh . Abuipaw a cabuai le khachia a cabuai letah e pahrong thai bei ceh .
46010022	Abuipaw a heitlia ná seh tatah zehmai kaa tua ruapaw cang be . Kaaning cawh ama navy tah chong vy bei peh .
46010023	Thaikhehpaw tah , “ Zezongpui tua heh sai a cang thlang , ” aa tah , canghrasala , zezongpui heh chahnai thlu be . Thaikhehpaw tah , “ Zezongpui tua heh sai a cang thlang , ” aa tah . Canghrasala , zezongpui heh male a tuahrypaw cang be .
46010024	Ahohmai kaaning kaa cawtah chahnah khah hui lytah ming hringpaw chahnah khah kaa hui hripaw a cang .
46010025	Saw zuanah letei aa zuapaw maikaw cawh chiachaw thluidangnah lungthing rawng tah cakhia calia lytah e thlang ,
46010026	zecawtamaw tatah , “ Alui cawh Abuipaw a tei cang ka , a chung leteipaw maikaw heh a tei a cang he , ” tatah Capathai tah a tah .
46010027	Zingtu a cang lypaw tah batui e ca hrui katei , na seipaw a cang caco , na hme letei a ca hungpaw khah cawh ze a cang zong tah na chiachaw thluidangnah lungthing rawng tah cakhia calia lytah lung pathai teitah e thlang .
46010028	Canghrasala , pakheh kheh tah , “ Ma batui heh nono letah pehlaipaw batui a cang , ” tatah a ca tah caco , ma tei a ca tahpaw cawngsawpaw a chiachaw thluidangnah lungthing a pathai nápaw cawtah e lytah ung thlang .
46010029	Nama na chiachaw thluidangnah lungthing cawtah cang lytah ama a cawtah tu a cang hri . Zecawtamaw kama ka zalongnah cawh ming hringpaw a chiachaw thluidangnah lungthing taco , biacepah a cang lalei a ?
46010030	Lunglawng hmotah batui cawh ka e caco , zecawtamaw Khazing kha lawngbia ka hlaihnopaw batui rawng tahei suise ka cang a ?
46010031	Macawtaco naa e tihtah cang seh , naa ding tihtah cang seh , hming naa tuapaw maikaw cawh Khazing a rungnawnah cawtah tua my lo .
46010032	Juda cawngsaw kha cang seh , Gental cawngsaw kha cang seh , Khazing a khrisawbu kha cang seh , a pachihly nápaw he zehmai chuakhui khe lo .
46010033	Kama tah ming maikaw a lawng nápaw he tah a phingphing tah ka zongpaw hratah a zawng hrah my lo . Zecawtamaw tatah kama cawh kama ka caw chahnah khah hui ly neh tah ming hlupui aa chah nápaw khah ka hui hri , ma pawsui co pachah aa cang khy a .
46011001	Kama tah Khri ka mingpaipaw hratah naaning tah kama a pa mingpai hrah my lo .
46011002	Zezongpui kong letah na pa thuithlangnah caw he ceh tah le ka ca chingpaw he cawngpahnah khah na tlethlangnah caw he ceh tah ka ca reithai ngetei he .
46011003	Taico capaw maikaw aa lu cawh Khri cang ka , canu lu cawh capaw cang ka , Khri lu cawh Khazing a cang tahpaw heh naa hni rua pawtah ka du .
46011004	Lu a bakhu hmo tei thlaw a changpaw , a cang ly leh bia a phypaw capaw maikaw taco aa lu khah mua aa physah .
46011005	Taico lu a bakhu ly tei thlaw a changpaw , a cang ly leh bia a phypaw canu maikaw taco aa lu khah mua aa physah . Ma heh a lu a kongpaw khakhei zehmai a thluidang bei he .
46011006	Canu a cangpaw tah a lu a bakhu ly caco , a sang a ngy lalo seh la , sang ngy le lu pakong cawh canu cawtah ningzaw a chui caco , a lu a bakhu seh .
46011007	Capaw taco a lu a bakhu ruapaw cang be , zemaw tah pawco , ama cawh Khazing hmuisang le a rungnawnah a kaipaw a cang , canghrasala canu cawh capaw rungnawnah a cang .
46011008	Zecawtamaw tatah capaw tawpaw cawh canu taitah tuapaw cang lytah canu tawpaw heh capaw taitah tuapaw a cang hri .
46011009	Canu cawtah capaw heh tua cang lytah capaw cawtah canu heh tua a cang hri .
46011010	Ma rawng tahei le vaiming sahlo rawng tah canu taco a pasae nawhnuinah rai letah a ung tah paching pakhanah cawtah a lu a bakhu ruapaw a cang .
46011011	Ma duitei cawh Abuipaw leco canu cawh capaw lytah ung khy be , capaw zong canu lytah ung khy hrah be .
46011012	Zecawtamaw tatah canu tawpaw cawh capaw taitah a chuhpaw a cangpaw hratah capaw cawh canu tah sahpaw a cang . Canghrasala zezongpui heh Khazing taitah a cang .
46011013	Naaning teitah pacang tua hmai o , canu tah a lu a bakhu ly tei Khazing kha thlawchang heh a tlah thlang maw ?
46011014	Mehnung cangnah phung tah zong ca hnisah bei he maw ? Capaw tah a sang a pasy caco , a cawtah ningzaw a chui ,
46011015	canghrasala canu tah a sang a pasy caco , ma cawh a ngecangnah cang bei maw ? Zecawtamaw tatah sangsynah cawh a lu a bakhunah caw pawtah pehpaw a cang .
46011016	Pakheh kheh tah ma kong lehei ei a du caco , aa hnipaw cawh kaaning cawh phungphe ahringpaw hnui bei peh . Khazing khrisawbu sahlo zong tah hnui hrah bei he .
46011017	Ka rei vypaw bia lehei co , naaning reithai nápaw hnui bei neh , zecawtamaw tatah na pungnah pawhe ceh takhei chahnah navy tah chianah a chuakhui vy cawtah a cang .
46011018	A hmasaw cai tah ka rei dupaw cawh khrisawbu na pung tih he ceh tah naa hrong letah a chaichynah a ung tatah thui neh ka , thaikheh cawh ahmang pai thlang thly a , tah ka zing .
46011019	Ahomaw Khazing tah naw a tlah khuipaw a cang tah hninah cawtah a chaichynah zong a ungpaw a cang thlang .
46011020	Hmingkheh tah na pung tih he ceh tah naa epaw cawh Abuipaw zairia khah cang be ,
46011021	zecawtamaw tatah naa e cy tihtah a haw ung lytah naa e hlang . Thaikhehpaw cawh ngaidi tah ung he ka , thaikhehpaw taco aa rui .
46011022	Ding nápaw le e nápawtah ing hnui bei he ceh maw ? A cang ly leh Khazing a khrisawbu khah zetah naa rei ly cawtah le zehmai a hnui lypaw sahlo ningzawsah naa dunah rawng he tamaw a cang ? Zekhatamaw ka ca ching he a ? Ma rawng tahei ka ca reithai he maw ? Cah reithai khy bei he neh !
46011023	Zecawtamaw tatah naaning ka ca chingpaw he cawh Abuipaw taitah ka hmuhpaw a cang . Abuipaw Zisu tah luithe a cang zai takhei very khah law ka ,
46011024	lawngbia a hlai khy taitah kychy ka , “ Ma heh naa caw tei ka khuichypaw ka pung cawh a cang , kama monghly ly nápawtah tua tei my lo , ” tatah a tah .
46011025	Ma tei hraco , zairia aa e khy taitah ny cawh law ka , “ Ma ny heh ka thisai tei tuapaw biahrai thapaw cawh a cang , naa ding ning maikaw tah kama monghly lynah rua pawtah ding my lo , ” tatah a tah vy .
46011026	Zecawtamaw tatah ma very naa ening maikaw le ma ny naa ding ning maikaw tahei co , Abuipaw a vongkawnah tai a thihnah kong khah naa y khuipaw a cang .
46011027	Macawtaco Abuipaw very le ny khah a tlahtlung lypaw hringzia khatah a e a dingpaw cawngsaw cawh aho a cang zong tah Abuipaw thisai le pungsaw lekhei suanah a tuapaw a cang .
46011028	Macawtaco cawngsaw pakheh tah very le ny a e a ding hlai tah a lungthing khah ama le ama a ming pase taw seh .
46011029	Zecawtamaw tatah Abuipaw pung a biapui zia khah hni ly tei , a e a dingpaw taco , ama a cung letah biacenah rua pawtah a e a ding chi pai .
46011030	Naa hrong letah ming hlupui ciacung ly leh asawnaw tah ung he ceh katei , thaikhehpaw naa thih paipaw cawh ma rawng takhei a cang .
46011031	Canghrasala , kaaning teitah kaa lungthing khah kaa ming pase thah caco , biacenah rai letah chuh a bei peh hi .
46011032	Abuipaw tah bia ma cepah ka tei , dang a ma tahpaw cawh khazaw khahei sua phosah kaa cang ly nápaw cawtah a cang .
46011033	Macawtaco ka uny sahlo , Abuipaw zairia e pawtah hmingkheh tah na pahmo tih he ceh tah pakheh le pakheh a heh my lo .
46011034	A ngai a dipaw naa ung caco , ing letah e si my lo , ma pawsui co hmingkheh tah na pahmo tih he ceh tah Khazing biacenah rai letah ung a bei ceh . Taico , ahringpaw langhmechuinah bia cawh ka vong taitah ka ca ching vy tae he a .
46012001	Ato lehei co , uny sahlo , Thlawpaw lahsong sahlo kong hnipase lytah naa ungpaw du bei neh .
46012002	Lawki cawngsaw sahlo naa za cang ning takhei co , a rei a thlaw thai lypaw nono a huhang takhei ca tepahnei he ka , ama behnah lang khah lang naa pave tah cawh naa hni .
46012003	Macawtaco Khazing Thlawpaw bawngná tei bia a reipaw cawngsaw taco , “ Zisu cawh chiasah cang seh , ” tah be ca ka , Thlawpaw Pathai tah cy ly co ahotahmai , “ Zisu cawh Abui a cang , ” tah khy bei he tah heh ka ca ching he .
46012004	Thlawpaw lahsong cawh a phingphing tah ung hmai seh la , Thlawpaw sangkheh taitah a vongpaw a cang he .
46012005	Raihrenah cawh a phingphing tah ung hmai seh la , a rai kaa hrepahpaw cawh Abuipaw pakheh khah a cang .
46012006	Rai cawh a phingphing tah ung hmai seh la , ma Khazing pakheh taco , ma vytei rai cawh ming vytei khah a hresah khypaw he a cang .
46012007	Zawpui chahnah cawtah khei Thlawpaw a langchuanah khah pakheh cy peh a cang he .
46012008	Ma Thlawpaw takhei pakhehpaw cawh singnah bia khah pei ka , pakhehpaw cawh hnithainah bia khah a peh .
46012009	Ma Thlawpaw sangkheh taco a hringpaw cawngsaw pakheh cawh zingnah khah pei ka , ahringpaw cawngsaw khah dangsah khynah lahsong khah ma Thlawpaw thly thly taco a peh .
46012010	Pakheh cawh ningang chuipaw hmingtuakhynah khah pei ka , pakheh cawh biaphyhlang khynah khah a peh , pakheh cawh thlawpaw sahlo patlia patla khynah khah pei ka , pakheh cawh rei a macangpaw tah biareinah khah pei ka , pakheh cawh rei chingpase khynah khah a peh .
46012011	Ma sahlo vytei heh a maekhehpaw Thlawpaw sangkheh raihrenah cang ka , Ama tei cang seh a tahpaw hratah pakheh cy khah ma sahlo cawh a peh he .
46012012	Pung cawh a caibai hlupui tah tuapaw a cang thlang naná teitah sangkheh cang ka , a caibai cawh a hlupui aa cang thlang naná teitah pungkheh tah a tua he . Ma hraco Khri cawh a cang .
46012013	Zecawtamaw tatah kaaning vytei heh pungkheh chung lekhei Thlawpaw sangkheh tah baptisma a ma cangsah . Juda cawngsaw aa cang zong tah , Gental cawngsaw aa cang zong tah , sae aa cang zong tah zalong aa cang zong tah , kaa zongmingtei kaa ting ruapaw tah Thlawpaw sangkheh peh ka cang he peh .
46012014	Pung cawh a caibai sangkheh tah tuapaw cang lytah a hlupui tah tuapaw a cang .
46012015	Phe tah , “ Kama cawh kih ka cang lynah cawtah pung letah a tae bei neh , ” tah tua seh la , ma taco pung letei a caibai a cangpaw khah cang lytah ungsah hlui be .
46012016	Taico naw tah , “ Kama cawh meh ka cang ly cawtah pung letah a tae bei neh , ” tah tua seh la , ma taco pung letei a caibai a cangpaw khah cang lytah ungsah hlui be .
46012017	Pung heh a pungpui hei meh cang tua seh la , zekhatamaw khua cawh a thui thai a ? Pung heh a pungpui hei naw cang tua seh la , zekhatamaw ring cawh a thui thai a ?
46012018	Canghrasala , Khazing tah a du pawtei hratah a caibai sahlo cawh sangkheh cacy khei pung cung lekhei a chia he .
46012019	A caibai vytei heh a lo thlu thlang tua he seh la , pung cawh ung a beh .
46012020	Ma hrahei a caibai cawh a hlupui a cang naná tah pung cawh sangkheh cy a cang .
46012021	Meh tah kih cawh , “ Cah hia bei neh , ” tah khy be . Taico lu zong tah phe cawh , “ Cah hia bei neh , ” tah khy hrá be .
46012022	Ma hraco cang lytah pung caibai sahlo letah a thawdia vy katei a ngepaw sahlo heh a hia dangpaw cang he ka ,
46012023	pasungpanaw tlangtlah ly tei kaa rawhpaw sahlo heh kaa pasungpanaw dang he . Taico , palang rua tah a nge lypaw sahlo khah khungzua he peh ka ,
46012024	palang tlang a tlahpaw sahlo cawh mingkai pa-ei hia bei he . Canghrasala , Khazing taco pung a caibai sahlo cawh a peitlesah thlu he ka , pasungpanawnah a ung lypaw sahlo khah pasungpanawnah a hlui tah a peh he ,
46012025	macawtaco pung leco a chaichynah a ungpaw cang be , canghrasala a caibai sahlo taco sangkheh le sangkheh a khingpaw tah zawng a rawh cy a hy .
46012026	A caibai sangkheh tah asawnah a ing caco , aa ing hrui thlu , sangkheh khah pasungpanaw a cang caco a lawng hrui thlu he .
46012027	Naaning vytei cawh Khri a pung cang he ceh ka , naaning pakheh cy heh a caibai cawh na cang he ceh .
46012028	Taico khrisawbu letah Khazing tah a pakhehnah letah apostol sahlo , a pahningnah letah Khazing khuavang sahlo , a pathungnah letah cawngpahtu sahlo , mataico ningang chuipaw a tuatu sahlo , dangsah thainah lahsong a hnuipaw sahlo , male a baw khypaw sahlo , tlangtlah lerei thainah lahsong a hnuipaw sahlo le rei a macangpaw tah a rei khypaw sahlo khah a thing he .
46012029	Apostol cang thlu bei he . Khazing khuavang cang thlu bei he . Cawngpahtu cang thlu bei he . Ningang chuipaw tua thlu bei he .
46012030	Dangsah thainah lahsong hnui thlu bei he . Rei thuilypaw tah rei thlu bei he . Rei chingpase rai hre thlu bei he .
46012031	Canghrasala , lahsong a biapui vypaw sahlo khah du vy hri my lo . Taico a chaw caipaw langpui cawh atoheh ka ca ching he a .
46013001	Cawngsaw rei le vaiming rei zong tah ka rei thlang a , canghrasala donah ka hnui ly caco , kama cawh aa tung leimeipaw dakhawng , a cang ly leh aa pakhong leimeipaw dachai suipaw ka cang .
46013002	Biaphy thainah lahsong le biaparuh vytei le singthainah vytei hninah lahsong ka hnui mai a , mataico , tlaang hneihnang khynah zingnah zong ka hnui mai a , canghrasala donah ka hnui ly caco , kama cawh zehmai cang bei neh .
46013003	Ka hnuichia vytei mehsisah ka peh mai he a , ka pung zong me tah ro rua pawtah ka peh mai a , canghrasala donah ka hnui ly caco , zehmai a mia a bei neh .
46013004	Donah cawh a lung a sy , donah cawh zawngrawh a thai , a heitlia be , a pachaw be , a palai a patui be .
46013005	Donah cawh piathy be , ama kong longtei pacang be , a thing cui be , cawngsaw tah panah aa tuapaw a cingkai be .
46013006	Donah cawh chahlynah letah a lung a ui lytah biahmuisui lekhei a lawng hri .
46013007	Donah cawh zezongpui khah a khungzua paria , zingnah a hnui paria , hnabeisuinah a hnui paria , te a ria paria .
46013008	Donah cawh chang thai be , canghrasala biaphynah ung hmai seh la , a chang tae a , rei thuilypaw zong cuinah ung hmai seh la , a cali tae he , hnithainah zong ung hmai seh la , a ly tae a .
46013009	Zecawtamaw tatah a chybang suipaw kaa hni , a chybang suipaw bia kaa phy ,
46013010	canghrasala tlangtlingnah hmuisui a va chua tihtah a tling lypaw cawh a ly tae a .
46013011	Ka nyheh ning taco nyheh biarei tah rei neh ka , nyheh khuarawh tah ka rawh , nyheh khua pacang tah ka pacang . Ka va macang tih taco , nyheh phung cawh hning ka chai myca .
46013012	Atoheh cawh a se lypaw thlalang letei kaa hmuhpaw a se lypaw hratah a cang , ma tih taco hmedai teitah kaa hmuh a . Atotei ka hnipaw heh cawh a cing chy long a cang , ma tih taco , Khazing tah a tling teitah a pa hnipaw hratah kama zong ka hnipaw a tling hrah a .
46013013	Taico , ma sangthung heh a hming paria ruapaw a cang he , zingnah , hnabeisuinah le donah tahpaw heh . Canghrasala , ma sangthung lehei alaicaipaw cawh donah heh a cang .
46014001	Donah tua heh a zawng la , Thlawpaw lahsong sahlo hmuh a zawng my lo . Biaphykhynah lahsong khah hmuh a zawng dang my lo .
46014002	Zecawtamaw tatah rei thuilypaw tah a reipaw taco cawngsaw khatah a reipaw cang lytah Khazing khatah a reipaw a cang hri . A ngetei tah pawco , a reipaw cawh ahotahmai aa thui tlung be , Thlawpaw thongtah biathuh khah a reipaw a cang .
46014003	Canghrasala , bia a phypaw maikaw taco cawngsaw khah thawzaang aa hnui khy nápawtah le thawthonah aa hnui nápawtah le hnawngangnah aa hnui nápawtah cawngsaw khatah aa reipaw a cang .
46014004	Rei thuilypaw rei tah a reipaw cawngsaw taco ama le ama a bawkhangpaw a cang , canghrasala bia a phypaw taco khrisawbu khah a bawkhang .
46014005	Naaning vytei heh rei thuilypaw tah rei la , tah cawh ka ca dukhui he , canghrasala biaphykhynah hnui la , tah heh ka ca dukhui vy he . A reipaw khah a chingpase tlung ly pawco , bia a phypaw cawngsawpaw cawh rei thuilypaw tah a reipaw navy co , a chahnai vy syly . Ma pawsui co khrisawbu khah tua hry khy a cang a .
46014006	Uny sahlo , naaning kha ka vong tihtah Khazing apalynah maw , hnithainah maw , biaphynah maw , chinghringnah maw , rei lytah rei thuilypaw tah ka rei caco , naa cawtah zemaw a chahnai a ?
46014007	Hringnah a hnui lypaw a ring thaipaw , phipahli , a cang ly leh tingtang sahlo hmai a ningcang teitah aa tung ly caco , ze o maw aa tung tahpaw zekhatamaw aa hni thai a ?
46014008	Mataico hmoka zong a sepaw tah tung a cang ly caco , ahomaw carae dy ruapaw taco a tho a ?
46014009	Ma hraco naa rei tihtah thui a nehpaw bia tah naa rei ly caco , zemaw naa rei tahpaw khah zekhatamaw aa hni thai a ? Thli letah bia a rei leimeipaw pui naa lo ka tah caw !
46014010	Khazaw lehei rei phing hlupui ung he ka , silang a hnui lypaw sangkheh hmai ung bei he .
46014011	Mataico , pakhehpaw tei a reipaw rei khah ka thui ly caco , ama cawh ka cawtah mingphing hringpaw cang ka , kama zong a cawtah mingphing hringpaw ka cang hra a .
46014012	Ma hraco Thlawpaw lahsong ting naa dunah cawtah khrisawbu a chahnaipaw lahsong ting khah chahnai nge dang my lo .
46014013	Ma rawng tahei rei thuilypaw tah a reipaw cawngsaw taco a reipaw khah a chingpase khy nápawtah thlawchang seh .
46014014	Zecawtamaw tatah rei thuilypaw tah thlaw ka chang caco , ka thlawpaw tah a changpaw a cang , canghrasala ka thinglung cawh pa chahnai hlui be .
46014015	Macawtaco zemaw ka tua a ? Ka thlawpaw tah thlawchang neh ka , thuipaw rei zong tah ka chang a , ka thlawpaw tah hlawsah neh ka , thuipaw rei zong tah ka sá a .
46014016	Naa thlawpaw tah Khazing naa reithai leimeining takhei naa hrong letei a ungpaw , naa reipaw khah a thui lypaw sahlo taco lawngbia na hlaipaw vytei khah zekhatamaw , “ Amen , ” aa tah thai a ? Zemaw naa rei tahpaw aa thui tlung be !
46014017	Naaning taco lawngbia cawh biatah teitah naa hlai thlang , canghrasala , ming hringpaw caw taco a chahnainah ung be .
46014018	Naaning vytei navy tah rei thuilypaw tah ka reikhynah cawtah hei Khazing khatah a lawngnah bia ka rei .
46014019	Canghrasala , khrisawbu chung leco ming hringpaw cawngpahnah cawtah thui khypaw rei kawpangaw tah rei khah rei thuilypaw kawthonghraw tah rei navy tah ka du vy hri .
46014020	Uny sahlo , nyheh sahlo hratei khuarawh khah tai myca o . Chahlynah kong leco nyheh hratah cang la , naa khuarawnah leco puitling cang my lo .
46014021	Phungbia letah ciapaw cawh , “ Rei hringpaw a cuipaw cawngsaw sahlo hmang tah le raang hringpaw cawngsaw sahlo hmokaw hmang tah ma cawngsaw sahlo khahei bia ka rei a , ma hratei ka rei thlang naná teitah hmai ka rei pa nge a bei he , ” tatah Abuipaw tah a tah .
46014022	Mataico , rei thuilypaw sahlo heh cawh paching pakhanah a cang , zingtu a cangpaw sahlo cawtah cang be , zinglytu sahlo cawtah a cang , ma duitei cawh biaphynah heh cawh zingtu sahlo cawtah a cang , zing ly tu sahlo caw tah cang be .
46014023	Macawtaco khrisawbu a pakhongnah letah rei hringpaw tah naa rei thlu caco , a thui lypaw thaikhehpaw a cang ly leh a va chuhpaw a zinglytu sahlo tah ma tlaw heh aa lung hmang khawh be tah a bei he maw ?
46014024	Canghrasala , bia naa phy leimei chung takhei zinglytu a cang ly leh a thui thai lypaw a za nae tua seh la , a thuipaw bia vytei takhei mehsua a cang zia le biapacepaw a cangpaw khah hnisah a ka ,
46014025	a lungthing biaparuh vytei zong khah a phy thlu a . Macawtaco , a khuh panai a ka , Khazing khah beh a ka , “ Naa hrong letah Khazing a ung hmuisui hi ! ” tatah a tah a .
46014026	Mataico uny sahlo , ka rei dupaw cawh ma heh a cang : Hmingkheh letah na pakhong tih he ceh tah hlaw a hnuipaw , cawngpahnah bia a rei dupaw , apalynah a hmuhpaw rei hringpaw tah rei a dupaw , a cang ly leh rei chingpasenah a hnuipaw na ung thlang mai he ceh . Ma vytei heh khrisawbu pacynah cawtah tua cang my seh lo .
46014027	Rei thuilypaw tah a reipaw aa ung caco , pahning a cang ly leh a hlu cai tah pathung tah rei he seh la , pakheh khy pakheh rei he seh . Taico , pakheh tah chingpase seh .
46014028	A chingpasepaw aa ung ly caco , a pakhongnah leco de teitah ung thlang seh la , ama le Khazing khatah rei thlang my seh lo .
46014029	Khazing khuavang pahning pathung tah rei he seh la , ahringpaw takhei aa reipaw khah achaw teitah patlia patla my he seh lo .
46014030	Taico , a tythlangpaw khatah apalynah a lang caco , a hmasaw tei bia a reipaw cawh tai my seh lo .
46014031	Mingting tah cawngpahnah le pasynah naa hmuh khy ná pawtah pakheh khy pakheh biaphynah hnui my lo .
46014032	Khazing khuavang sahlo thlawpaw cawh Khazing khuavang sahlo tah uhpaw a cang .
46014033	Zecawtamaw tatah Khazing cawh buaibanah Khazing cang lytah denah Khazing khah a cang hri . Mehpathai sahlo aa khrisawbu vytei letah a cangpaw hratah ,
46014034	canu sahlo cawh a pungnah leco de teitah ung hrahring my he seh lo . Canu cawh biareinah peh cang kheh he seh . Judah phungbia tah a reipaw hratah canu cawh naw a nge ruapaw a cang he .
46014035	Sangkheh kheh hni aa dupaw aa ung caco , ing letah aa pasae leh khah hae thlang he seh , zecawtamaw tatah a pungnah letah canu tei bia rei cawh a ngecang be .
46014036	Khazing bia cawh naaning taitah a pathopaw cang be . A cang ly leh Khazing bia tei a phahpaw cawh naaning cy cang bei ceh .
46014037	Ahohmai Khazing khuavang a cang ly leh thlawpaw lang lahsong a tingpaw ka cang a tahpaw taco , naaning khatah ka va ciapaw ca heh Abuipaw biapeh a cang , tatah cyhlang my seh lo .
46014038	Ma heh zetah a rei ly caco , ama zong zetah rei ly a cang hra a .
46014039	Macawtaco ka uny sahlo , biaphy khah du vy la , rei thuilypaw tah rei khah thly khe lo .
46014040	Canghrasala , zezongpui khah achaw teitah le a ningcang teitah tua my lo .
46015001	Uny sahlo , atoheh cawh naa cyhlang ciapaw le zingnah letah na dawnah pawhe ceh thawngchawbia ka ca ching ciapaw he khah ching hry ka ca du he .
46015002	Ka ca chingpaw he bia khah cyky tah naa pasuh thlang caco , ma thawngchawbia hei pachah na cang he ceh . Ma lypaw co naa zingnah khah a longpaw a cang sua a !
46015003	Zecawtamaw tatah ka cyhlangpaw khah naaning ca ching pachaw he neh ka , a biapui caipaw a cang . Ma cawh zemaw a cang tatah Capathai letei ciapaw naning tei hratah Khri cawh kaa suanah rawng tah thi ka ,
46015004	phung tah a cang , taico Capathai letei ciapaw naning tei hratah ningthung ning tah thosah kaw cang ka ,
46015005	Piter khatah a paly , mataico apostol pahrawhluihning khakhei a paly vy .
46015006	Ma khy taico ma cai lalei leco 500 hlui a cangpaw he uny sahlo khatah a paly vy , ma sahlo letei thaikheh cawh aa thih thah naná teitah a hlu vy cawh ato tai heh aa hring thlang he .
46015007	Mataico Jeims khatah a paly . Mataico apostol vytei khatah a paly ka ,
46015008	a hningcaipaw letah kama kha zong tah a paly hrah ka , a cai lypaw letah a pipaw ky ka lo .
46015009	Zecawtamaw tatah kama heh apostol sahlo letah a nyhnai caipaw cang neh ka , apostol tatah y ruapaw tahei hmai a tlah bei neh , zecawtamaw tatah Khazing a khrisawbu khah ka za hrehnah rawng he tah a cang .
46015010	Canghrasala , Khazing ningdonah thongtah atotei ka cangnahpaw heh cang ka , kama letei a ningdonah cawh ze lypaw tah cangsah bei neh . Ahringpaw apostol sahlo vytei navy khei a sah vy tah rai ka hre , ma cawh kama cang bei neh , kama letei Khazing ningdonah khah a cang hri .
46015011	Mataico kama ka cang zong tah , aaning aa cang zong tah ma cawh kaa reipaw cawh cang ka , ma heh naa zingpaw cawh a cang .
46015012	Canghrasala , Khri cawh thihnah taitah thosah kaw a cang tatah rei thlang tlungpaw tah naaning thaikhehpaw tah mehthi thokawnah ung be , tatah zekhatah zia tamaw naa tah khy ?
46015013	Mehthi thokawnah a ung lypaw tei a cang caco , Khri zong khah thosah kaw cang hrá be .
46015014	Taico , Khri khah thosah kaw a cang ly caco , kaa phung reipaw heh ze lypaw cang ka , naa zingnah zong heh ze lypaw a cang hra a .
46015015	Ma hlui co kaaning sahlo zong Khazing kong a dawkhuipaw ahmang lypaw tah aa ma hmuh a , zecawtamaw tatah Khazing kong ka dawkhuipaw peh cawh Khri khah thihnah taitah a thosah kaw tahpaw khah a cang . Canghrasala mehthi sahlo heh thosah kaw aa cang ly caco , Khazing tah Khri zong cawh thosah kaw hrah be tahnah a cang a .
46015016	Zecawtamaw tatah mehthi sahlo heh thosah kaw aa cang ly caco , Khri zong thosah kaw cang hrá be .
46015017	Taico Khri heh thosah kaw a cang ly caco , naa zingnah cawh ze lypaw cang ka , naa suanah lekhei naa ungning thlang he ceh tahnah a cang a .
46015018	Mataico Khri zing hmotah a thipaw sahlo zong khah a lyde thah he tahnah a cang a .
46015019	Ato kaa hring chung caw longlong tahei Khri letah hnabeisuinah kaa hnui caco , ming vytei navy tah ningdo a chui vypaw ka cang he peh .
46015020	Canghrasala , Khri cawh thihnah taitah thosah kaw a cang hmuisui . A thi ciapaw sahlo thokawnah letah hmehruitu a cang .
46015021	Thihnah cawh cawngsaw pakheh thongtah a ungpaw hratah , mehthi thokawnah zong cawngsaw pakheh thongtah a ung hrah .
46015022	Zecawtamaw tatah Adam thongtah cawngsaw vytei aa thih thlupaw hratah Khri thongtah cawngsaw vytei cawh hringsah kaw a cang he a .
46015023	Canghrasala ma leh cai cacy khei a cang a . A hmasaw letah a tho tawpaw cawh Khri khah cang ka , mataico a vong kaw tihtah Ama a tei a cangpaw sahlo khah a tho kaw hrá he a .
46015024	Mataico , Khri takhei Setan uhnah vytei , nawhnuinah vytei le hmingtuakhynah vytei a ro thlu khy taitah painah raang khah Paw Khazing letah a peh tihtah caichangnah cawh a va cang a .
46015025	Zecawtamaw tatah a carae vytei khah a pherai letah a chia thlu hlai vytei cawh Khri tah a uh a .
46015026	A changnah letei ro ruapaw carae cawh thihnah a cang .
46015027	Zecawtamaw tatah Capathai tah , “ Zezongpui khah a phe rai letah a chia , ” tatah a tah . Zezongpui cawh a rai letah chia a cang thah tah tihtah hei , ma taco Khri rai letah zezongpui a chia tupaw Khazing cawh a tae be tah khah a lang .
46015028	Mataico ma vytei heh a tua khy tihtah Sawcapaw zong taco a rai letei zezongpui a chia tupaw Khazing a rai leco a chia a ka , taico , Khazing cawh zezongpui letah zezongpui a cang a .
46015029	Thokawnah a ung ly caco , mehthi cawtah baptisma a cangpaw sahlo he kheh saw zemaw aa tua a ? Mehthi sahlo kheh thosah kaw aa cang tlung ly caco , zecawtamaw aaning sahlo aa caw taco baptisma cawh a cang he ?
46015030	Taico , kaaning sahlo zong zecawtamaw cichuipaw hanah heh ching lytah kaa ing leimei chang ?
46015031	Kama cawh ning tating tah thihnah khatah ka cating . Uny sahlo ma hratei ka tahpaw cawh naaning sahlo heh kaa Buipaw Zisu Khri letah ka ca palaikhuinah rawng he tah a cang .
46015032	Efesa khuapui letei sahrang khatah ka catingpaw peh khah cawngsaw silang tah cang tua seh la , zemaw amia ka hmuh a ? Mehthi thosah kaw aa cang tlung ly caco , “ Ningthlamong kaa thih a cawtah , e he peh ka , ding thlang he peh , ” tatah a tah .
46015033	Ahohmai a dungkheisah khe lo , “ Vesaw chawly tah ziaza chaw aa ro , ” tahpaw a cang .
46015034	Naa lung a pasingsah kaw la , suanah tua khah tai my lo , zecawtamaw tatah Khazing a hnih lypaw cawngsaw thaikheh na ung he ceh . Ma heh naa ningzeh seh ka tah cawtah ka reipaw a cang .
46015035	Canghrasala thaikhehpaw taco , “ Zekhatamaw mehthi cawh thosah kaw aa cang a ? Zehapaw pung khatah maw aa tho a ? ” naa tah mai a .
46015036	Mehruh sahlo ! Thleci hmu naa tupaw khah a thih taw lypaw co a cy tlung be .
46015037	Changvuh a cang tah , a cang ly leh ahringpaw thleci aa cang tah , naa tu tihtah a ci khah naa tu kho , a kung a chang lepaw khah a cang tlung be .
46015038	Canghrasala , Khazing tah cang seh a tah ciapaw hratah pung khah pei ka , aa ci cacy khei a tlahpaw pung khah a peh he .
46015039	Ngaisaw vytei heh a lo tlang bei he . Mehnung tah ngaisaw phingkheh aa hnui , saraang sahlo tah phingcangpaw aa hnui , pavaw sahlo tah ahringpaw hnui he ka , ngaw sahlo tah phingcangpaw aa hnui .
46015040	Avai pung sahlo a hnuipaw zong ung he ka , alui pung sahlo a hnuipaw zong a ung he ; canghrasala avai pung sahlo angenah cawh phingcang cang ka , alui pung sahlo angenah cawh phingcangpaw a cang .
46015041	Ning tah angenah phingcang hnui ka , thlawpaw tah phingcangpaw , esi sahlo tah a phingcangpaw tatah aa hnui . Esi leco hmai angenah a lo tlang bei he .
46015042	Macawtaco , mehthi thokawnah cawh ma hrahei a cang a . Alui letei phung a cangpaw pung cawh a thumang thaipaw pung cang ka , thosah kaw a cang tih taco a thumang thai lypaw pung a cang a .
46015043	Sangtlelynah letah phung cang ka , rungnawnah letah thosah kaw a cang a . Cialynah letah phung cang ka , hmingtuakhynah letah thosah kaw a cang a .
46015044	Phung tih taco alui ngaisaw pung cang ka , thosah kaw a cang tih taco thlawpaw lang pung a cang . Alui ngaisaw pung a ung caco , thlawpaw lang pung zong a ung hrá a .
46015045	Capathai letah , “ Cawngsaw hmetawpaw Adam cawh mehring a va cang , ” tatah cia a cang . A hning teipaw Adam Zisu Khri cawh hringnah peitu Thlawpaw a cang .
46015046	Thlawpaw lang pung khah ung hmasaw lytah alui ngaisaw pung khah ung taw hri ka , ma khy taico thlawpaw lang khatah a cangpaw cawh a vong .
46015047	Cawngsaw hmetawpaw cawh luipadih tah tuapaw cang ka , a pahningnah cawngsaw cawh vaicung taiteipaw a cang .
46015048	Alui letei cawngsaw sahlo cawh alui taitei tuapaw Adam khatah a lo he ka , vaicung letei a ungpaw sahlo cawh vaicung taitei a vongpaw Zisu khatah a lo he .
46015049	Taico , alui letei cawngsawpaw a lo pawtah kaa za pipaw hrahei , vaicung taitah a vongpaw cawngsawpaw a lo pawtah ka pi hra he peh .
46015050	Uny sahlo , naaning khatei ka rei dupaw cawh ma heh a cang hi . Thi le saw taco Khazing painah raang ry cawh cy khy be ca ka , a thumang thaipaw taco a thumang thai lypaw cangnah cawh cy khy be .
46015051	Ngetua hmai o , biaparuh ca ching tua he neh , kaa zongmingtei tah thi thlu bei peh , canghrasala ka thlai thlu tae he peh ,
46015052	sungkheh tah mehvang hlai letah a hning caipaw hmoka aa tung tihtah a cang a . Zecawtamaw tatah a hning caipaw hmoka cawh ring ka , mehthi sahlo cawh a thumang thai lypaw pung chaizaw a hringpaw khei thosah cang tae he ka , kaaning cawh thlai kaa cang tae he peh .
46015053	Zecawtamaw tatah a thumang thaipaw pung cawh a thumang thai lypaw pung tah a thlai a ka , a thi thaipaw pung cawh a thi thai lypaw pung tah a thlai a .
46015054	A thumang thaipaw tah a thumang thai lypaw pung tah a thlai a ka , a thi thaipaw tah a thi thai lypaw tah a thlai tih taco , Capathai letei ciapaw , “ Thihnah cawh tenah tah a hlyde myca , ” tahpaw khah a tling a .
46015055	“ Vy thihnah , na tenah cawh zeletamaw a ung ? Vy thihnah , na cangmai cawh zeletamaw a ung ? ”
46015056	Thihnah cangmai cawh suanah cang ka , suanah a hmingtuakhynah cawh phungbia khah a cang .
46015057	Canghrasala , Khazing cawh lawngbia a hlai he peh ! Ama taco tenah khah kaa Buipaw Zisu Khri thongtah a ma peh .
46015058	Macawtaco , ka dopaw uny sahlo cyky tah a daw thlang my lo . Zetahmai tah ca cahneh ca cahnang kheh he seh . Abuipaw rai lekhei naa pungpui tah a pei paria thlang my lo , zecawtamaw tatah Abuipaw letei naa raihrepaw cawh a longpaw cang be takhah naa hni thlang kho .
46016001	Atoheh cawh Khazing cawngsaw sahlo cawtah tholong kong ka ciapaw a cang . Kalati raang khrisawbu sahlo khatei tua ruapaw ka tahpaw khah tua hrah my lo .
46016002	Ning sarih letei ning a hmetaw caipaw maikaw lekhei naa hmuhpaw chung taikhei tholong khah tho he ceh ka , naa pacung thlang a . Ma pawsui co , ka va chua tihtah tholong khei lai a hy khaw be .
46016003	Mataico , ka va phah tihtah naa nawtlahpaw cawngsaw khah Jerusalem khua lang naa tholong pho ruapaw taco thuisahnah ca khatah ka thlaw he a .
46016004	Kama zong sei a hia caco , kama kha hmokheh tah kaa sei a .
46016005	Masidonia raang ka cahrong khy taitah naaning kha ka vong a , zecawtamaw tatah Masidonia raang cahrong pawtah ka pachia .
46016006	Naaning khatah a cawngpe ka ung khy hrah hmai a , a cang ly leh thlasih chung ka hmang khy mai , ma paw suico khuatlong tah ka seinah maikaw letah naa pa baw khy a .
46016007	Ato ka seipai hei co a va tangpaw a pachia bei neh . Abuipaw tah a rai a tah caco , naaning kha a sy nong ung cong pawtah ka hnabei a sui .
46016008	Canghrasala , Pentikos Panawnah ning tai cawh Efesa khuapui letah ka ung thlang a ,
46016009	zecawtamaw tatah kama a pa dypaw a hlupui zong aa ung thlang naná teitah raihrenah ingkaw a kypaw pui ka cawtah a hong myca .
46016010	Timote a vong tei a cang caco , naaning kha a cang chung tah hnawngang teitah a ung khy nápaw tah a chaw teitah mingkai my lo , zecawtamaw tatah ama cawh kama hratah Abuipaw rai a hre leimei hrahpaw a cang kho .
46016011	Mataico , ahotahmai minghnawh khe lo . Ka kung a paphah khy kaw nápawtah de teitah va thlaw my lo . Ahringpaw uny sahlo khatah ka mingkhai thlang hi .
46016012	Atoheh cawh kaa unypaw Apolo kong a cang . Ama cawh uny sahlo khatah naaning tlong rua pawtah ka reipasawh tei hi . Atoheh cawh va ca tlongpaw he taco a lung cang ky balang be , canghrasala caichaw cairai a hmuh tihtah a va ca tlong tae he .
46016013	A raering teitah ung paria thlang my lo , zingnah lekhei cyky tah a daw thlang my lo . Naa rae chahsah la , naa lung a chongsah my lo .
46016014	Hming maikaw khah doná tah tua my lo
46016015	Stefena le a ingchungkho cawh Akhaia raang letah khrisaw hmetawpaw cang he ka , mehpathai sahlo bawkhangnah letah a pei ngetei he tah cawh naa hni thlang kho . Uny sahlo ,
46016016	ma hapaw cawngsaw sahlo le aaning sahlo khatah a pakong tei rai a hrepaw maikaw cawngsaw aa rai khah a daw my lo tatah ka ca sia he .
46016017	Stefena , Fortunata le Akhaika aa va tlung tihtah ka lawng ngetei , zecawtamaw tatah naaning naa ung lypaw khah hmai a pa thuisah bei he .
46016018	Naaning naa thaw ca chahsah hrah he ka , kama zong ka thaw a pa thosah hrah . Ma hapaw cawngsaw sahlo heh cawh pachaw tlang a cang he .
46016019	Asia raang chung letei a ungpaw he khrisawbu sahlo tah a dang pawtah aa ca tah he . Akuila le Prisila le aa ing letei a pungpaw khrisawbu tah Abuipaw ming tah a dang pawtah aa ca tah he .
46016020	Ma lehei a ungpaw uny vytei tah a dang pawtah aa ca tah he . Pakheh le pakheh a pathaipaw a hnang ná tah bia a ching my lo .
46016021	Ma kihtlenah heh kama Paul tah ka kih ceingei tah ka ciapaw a cang hi .
46016022	Pakheh kheh tah Abuipaw a do ly caco , a cung letah chiasahnah a tlung tae a . Abuipaw a vong thlang myca .
46016023	Abuipaw Zisu ningdonah cawh naaning khatah ung ky seh .
46016024	Khri Zisu letei a ungpaw naaning vytei khatah ka ca donah pawhe cawh ung ky seh . Amen .
47001001	Khazing a rei tei Khri Zisu apostol a cangpaw kama Paul le kaa unypaw Timote tah Akhaia raang letei a ungpaw mehpathai sahlo le a ei teitah Korin khuapui letei Khazing khrisawbu khatah ca kaa ca kua he .
47001002	Kaa Paw Khazing le Abuipaw Zisu Khri taitei ningdonah le thlawlungnah cawh naaning khatah ung ky seh .
47001003	Kaa Buipaw Zisu Khri a Paw le a Khazing cawh reithai tah ung ky seh . Ama cawh zawngrawhnah khatah a chihpaw Paw le hnawngangnah vytei a peipaw Khazing a cang .
47001004	Khazing taitei kaa hmuhpaw thlawlungná khei hanah chung letei aa ungpaw sahlo aa thlaw kaa palung khy nápaw he tah Ama tah kaa hanah vytei lekhei thlawlungnah a ma peh .
47001005	Zemaw tah pawco Khri a tai-ingnah sahlo khah kaa hrongpaw he peh hrakhei Khri tei pehpaw thlawlungnah zong kaa hrong he peh .
47001006	Kaa lungsi a saw caco , naa cawtah thlawlungnah le pachahnah cawtah cang ka , kaa hnaw a ngang caco , naa cawtah thlawlungnah a cang hrah . Ma taco kaaning kaa tai-ingpaw hapaw khah lungsy teitah tai-ing khynah khah a ca peh he .
47001007	Taico naa cawtah hnabeisuinah kaa hnuipaw cawh a cy ngetei , zecawtamaw tatah kaaning kaa tai-ingpaw hapaw khah tai-ing hrah he ceh ka , kaaning kaa cypaw thlawlungnah zong naa cy hrah takhah kaa hni .
47001008	Uny sahlo , Asia raang letei kaa ingpaw ruhanah kong khah naa thui ly rua pawtah du bei peh . Kaa ceh khawh lynah tai ma hreh he ka , hring zong hmai heh kaa hnabei a sui khawh lynah tai tai-ing tah kaa ung kho .
47001009	Thi he seh aa ma tahpaw a cang tatah kaa lungchung tah kaa pacang . Canghrasala , ma hming heh cawh kaaning le kaaning khah a paichai lytah mehthi a patho khypaw Khazing a paichai nápaw cawtah a cang .
47001010	Ma tluh thihnah tai a chuasah khypaw cichuipaw taikhei Khazing tah ma pachah thah ka , Ama tah a ma pachah vy a . A ma pachah vy longmang thlang a tahpaw heh Ama letah hnabeisuinah hnui peh ka ,
47001011	ma cawh naaning tah naa thlawchangná tah naa ma bawnah thongtah a cang . Mataico cawngsaw hlupui thlawchangnah thongtah bonghnang kaa hmuhpaw cawtah kaaning caipaw tah cawngsaw hlupui tah lawngbia aa hlai a .
47001012	Kaa pachawpaw peh cawh ma heh a cang . Kaa chiachaw thluidangnah lungthing tah a ma hnikhuipaw cawh khazaw letei kaa hringnah lehei , a hlui tah naaning khatah a peitlenah letah Khazing taitah a va chuhpaw pathainah le dingnah khakhei kaa peitle he peh tahpaw heh a cang . Ma cawh alui singnah phung hratah kaa tuapaw cang lytah Khazing a ningdonah thongtah kaa tuapaw a cang .
47001013	Naa reithai lypaw le naa thuithai lypaw zehmai naaning khatah va cia bei pei . Hnabeisuinah ka hnuipaw cawh ,
47001014	kaa konglang thaikheh cawh naa hni thahpaw hrakhei naa ma hni thlu tae a . Ma tih taco Abuipaw Zisu a vongkaw tihtah naaning khah ka ca palaikhuipaw he peh hratah naaning zong tah naa ma palaikhui hrá he ceh .
47001015	Ma heh cyky tah ka zing cawtah naaning va tlong taw heh ka pachia , ma pawsui co bonghnang uihning naa ting khy a .
47001016	Masidonia raang lang ka seining tahei naaning tlawng pai pawtah le Masidonia raang taitah ka va kawkaw ning tah zong naaning khatah a va tang kaw pawtah a pachia neh ka , ma taico Judia raang lang ka sei nápaw letah naaning tah pa bawkhang la , tah ka du .
47001017	Naaning tlawng pawtah ka pachiapaw heh a depathlang pawtah ka pachiapaw a cang maw ? A cang ly leh khazaw ungzia hratah , “ A cang , ” tah ciapaw khah , “ Cang beh , ” tatah a paleh kaw leimeipaw ka cang maw ?
47001018	Khazing cawh zingchuipaw a cangpaw hratah naaning khatei kaa reipaw bia cawh , “ A cang , ” tahpaw le , “ Cang be , ” tahpaw a pahlawhpaw cang be .
47001019	Macawtaco kama le Sailas le Timote tei naa hrong letah kaa reipaw Zisu Khri , Khazing Sawcapaw cawh , “ A cang , ” tahpaw le , “ Cang beh , ” tahpaw a pahlawhpaw cang be , canghrasala , Ama leco , “ A cang , ” tahpaw heh a cang paria thlang .
47001020	Zecawtamaw tatah Khazing tah biakangnah ze khazeh a tua zong tah ma sahlo cawh Khri leco , “ A cang , ” tahpaw lehei a tling thlu he . Taico , Ama a thongtah Khazing rungnawnah cawtah , “ Amen , ” tatah kaa tahpaw khah a cang .
47001021	Kaaning kha , naaning khatei Khri khatah cyky tah a ma dawsah tu cawh Khazing heh a cang . Ama taco sathy thu tah ma thing ka ,
47001022	Ama a tei kaa cangpaw a langsahnah cawtah kaa cung letah cakhai ma khai ka , a Thlawpaw khah kaa lungthing chung letah a chia . Ma Thlawpaw cawh a va chuh lepaw biatai pacysahnah cawtah a cang .
47001023	Korin khuapui lang ka va kawkaw lypaw cawh naa cung letah mochianah tlungsah khah ka du ly cawtah a cang tahpaw a pa hnikhuitu cawh Khazing a cang .
47001024	Kaaning cawh zemaw zing a paw a cang takhah a ca chingpaw he abui cang a pachia bei peh , canghrasala naa lung a lawng nápaw cawtah naaning khatah rai kaa hre hri , zecawtamaw tatah zingnah letah a thaw a tlungpaw na cang he ceh .
47002001	Macawtaco va ca tlawng he tei , lungsawnah chuasah kaw cawh a pachia khawh bei neh .
47002002	Zemaw tah pawco , naa lung ka ca pachia caco he , aa lung ka pa chiapaw he naaning tah cy ly co ahomaw ka lung a pa lawng sápaw a ung khawh he a ?
47002003	Ma hratei ca ka ciapaw khah ka vong tihtah ka lung a pa lawngsah ruapaw cawngsaw sahlo tah ka lung aa pa pachia ly nápaw cawtah a cang . Ka lunglawngnah he naa pa hrong hrah he ceh tahpaw heh naa zawpui cung letah zingnah ka hnui .
47002004	Naaning lungchia sá pawtah cang lytah naa cung letah ka hnuipaw donah ze tlua tamaw a thuh tahpaw thuisá pawtah lung reithui le lung kui hmotah mehthli hlupui khatah ca ka ca kuapaw he a cang .
47002005	Ngechianah a chuasah tupaw tei a chua sahpaw cawh kama navy tah naaning naa zongmingtei cung letah a zawnah rakheh cawh a chuasah vypaw cang ka , ma cawh a hluihlung tah ka reipaw cang be .
47002006	Meh hlu vy tei a cung letei naa tlung sahpaw dangtahnah cawh a cawtah a zaw myca .
47002007	Macawtaco ngechia tu tah le hnabei dong tah a ung ly nápawtah naa ngethai tah naa patlang ruapaw a cang hri .
47002008	Macawtaco ama a cung letah naa donah khah pacy kaw la , tatah ka ca sia he .
47002009	Ca ka cakuanah chang he cawh zezongpui lekhei rei naa nge maw tah hni ka dunah cawtah a cang .
47002010	Pakhehpaw a suanah khah naa ngethai caco , kama zong tah ka ngethai hrah . Taico ka ngethai ciapaw , ngethai a hiapaw a ung vy caco , naaning naa cawtah Khri a hmekaw letah ka ngethai thahpaw a cang .
47002011	Ma cawh Setan tah a ma chokhai ly nápaw cawtah a cang . Zecawtamaw tatah Setan a khuakhangnah cawh kaa hni ciapaw a cang .
47002012	Khri a thawngchawbia rei rua pawtah Troas khua lang ka seining takhei , Abuipaw tah khuarawha chuipaw caichaw a pa peh ,
47002013	a cang naná teitah ka lung chung letah hnawngangnah ung be , zecawtamaw tatah ma leco rai ka hrehruipaw Tita khah ka hmuh lynah cawtah a cang . Macawtaco a dang pawtah tah si he neh ka , Masidonia raang lang ka palang .
47002014	Canghrasala , Khri thongtah tenah lang a ma seikhui paria thlang tu Khazing cawh a lawng he peh . Aringthopaw zihmui hratah a cangpaw Ama hninah khah kawkih letah kaipaza sá pawtah kaaning khah a ma hmang .
47002015	Zecawtamaw tatah kaaning cawh pachah a cang leimeipaw sahlo hrong letah le a lyde leimeipaw sahlo hrong leco Khri tah Khazing kha a pehlaipaw ringthopaw hratah kaa cang .
47002016	A lyde leimeipaw caw taco , thihnah ringchia cang he peh ka , pachah a cang leimeipaw caw taco , hringnah ringthopaw ka cang he peh . Taico , ma hapaw rai caw taco ahomaw a tlingpaw a ung ?
47002017	Kaaning cawh ming hringpaw hratah a miasang du tah Khazing bia khah chohrongnah tah hmang bei peh . Canghrasala , Khazing taitei tawpaw cawngsaw sahlo hrakhei lung hmuisui tah Khri ming tah Khazing hme leco bia kaa rei .
47003001	Ma hratei kaa tah tihtah hei kaaning leh kaaning a pachaw vy huipaw kaa cang peh maw ? A cang ly leh naaning kha tamaw , naaning taitah maw ming hringpaw hratah pachawnah ca kaa hia maw ?
47003002	Naaning ceingei khah kaaning kaa ca , kaa lungthing letei ciapaw , ming maikaw tah rei he katei , aa hnipaw na cang he ceh !
47003003	Naaning cawh Khri taiteipaw ca , kaa raihrenah a thuipa , catui tah ciapaw cang lytah Khazing hring Thlawpaw tah ciapaw , lungphae cung letah cang lytah mehnung lungthing cung letah ciapaw na cang he ceh .
47003004	Ma zingnah cawh Khri thongtah Khazing hme letah kaa hnuipaw a cang .
47003005	Kaaning teitah ma rai heh tuakhynah thawzaang kaa hnui kaa tahnah cang hri lytah hmingtuakhynah thawzaang kaa hnuipaw cawh Khazing taitah a va chuhpaw a cang .
47003006	Ama taco biatai thapaw raihretu sahlo cang tlang pawtah ma tua ka , ma biahrai thapaw heh ca tah ciapaw phungbia taitah cang lytah Thlawpaw taitah a cang . Zemaw tah pawco ca tah ciapaw phungbia taco thihnah tlungkhui ka , Thlawpaw taco hringnah a tlungkhui .
47003007	Phungbia cawh alung cung letah cia cang ka , Khazing rungnawnah khatah a va chua . Ma rungnawnah taco Moses a hme khah a khaisah tu cawtah a ly palang thah naná tah Israel cawngsaw sahlo tah Moses a hme cawh mingchai ngang bei he . Thihnah a chuakhuipaw ma phungbia hmai cawh a rungnaw pawtei a cang caco ,
47003008	Thlawpaw raihrenah cawh rungnaw vy syly bei maw ?
47003009	Cawngsaw sua a pho sahpaw phungbia hmai a rungnaw caco , dingnah a chuakhuipaw biatainah thapaw cawh zetluh a rungnaw vypaw maw a cang a !
47003010	Zecawtamaw tatah ato letei rungnawnah a hnui khawh lypaw , khuahlai tei a za rungnawpaw khah cawh ama navy tei a rungnaw vypaw khakhei reipakhing tlang cang be .
47003011	Taico a ling ciapaw phungbia hmai a rungnaw caco , chaizaw tah a hmingpaw phung tha cawh zetlua tamaw a rungnaw vy chichi a !
47003012	Macawtaco , ma hapaw hnabeisuinah kaa hnuinah rawng tah kaa rae a chah ngang hi !
47003013	Israel cawngsaw tah a hme letei a ly hiama leimeipaw , a khaipaw khah aa hmuh ly nápawtah Moses tah a hme khah paithladih a bakhupaw hratah kaaning cawh cang bei peh .
47003014	Canghrasala , ma hme a bakhunah cawh atoning tai a ung thlangnah cawtah atoning tai biahrai paringpaw aa rei tihtah aa lung cawh cosah a cang . Ma cawh lah pah hly cang balang bei he , zecawtamaw tatah Khri a thong suipaw tah lahly khypaw a cang .
47003015	Atoning tai lehei hmai tah Moses phungbia aa rei tihtah ma hme bakhu taco aa lungthing cawh a bakhu thlang he .
47003016	Canghrasala pakheh kheh taco zening ze cai letah hmai tah Abuipaw lang khah a paleh tihtah hme bakhu cawh lah pah hly a cang .
47003017	Ma Abuipaw cawh Thlawpaw cang ka , Abuipaw Thlawpaw a ungnah hminghmaw leco zalongnah a ung .
47003018	Macawtaco , kaaning vytei cawh hme bakhu kaa cang ly cawtah thlalang letah kaa hmui a langpaw hratah Abuipaw a rungnawnah cawh a langsah peh ka , rungnaw vy lo leimei tah Ama lonah lang khah thlai vy lo leimei cang peh ka , ma cawh Thlawpaw a cangpaw Abuipaw raihrenah a cang .
47004001	Ma kaa hrepaw rai heh Khazing zawngenah thongtah a cang cawtah kaa hnabei dong be .
47004002	Ma navy co , ningzaw a chuipaw sahlo le a paruh hming sahlo khah hlawh he peh ka , pakheh tei hmai dungkhei a zawng bei peh , Khazing bia zong khah thlai bang hrah bei peh . Biahmuisui khah a sepaw tah kaa rei cawtah Khazing mehmuh letah ze hapaw cawngsaw maw kaa cang takhah ming vytei tah aa chiachaw thluidangnah lungthing tah aa ma hni .
47004003	Taico , kaa thawngchawbia heh bakhu a cang hmai tah a lyde leimeipaw sahlo aa caw suipaw tah bakhu a cangpaw a cang .
47004004	Khazing hmuisang a cangpaw Khri a rungnawnah kong thawngchawbia a khainah hmuh khy ly rua pawtah zingtu a cang lypaw sahlo aa thinglung meh khah ma khazaw chahlynah khazing tahei a cosah he .
47004005	Phung kaa reipaw heh kaaning kaa kong cang be , canghrasala kaa thawngchaw cawh Zisu Khri cawh Abui a cang taheh cang ka , Zisu rawng tah kaaning cawh naa sae ka cang he peh .
47004006	Zemaw tah pawco , Khazing tah , “ Khainah khah muinah chung letah khai seh , ” tatah a tah . Atoheh ma khainah cawh Khazing tah kaa thinglung letah a khaisah . A rungnawnah khainah cawh Zisu Khri hme letah kaa hni khy nápawtah a cang .
47004007	Canghrasala , ma chosung pacungnah a cangpaw kaaning kaa pung cawh khuichy a neh teipaw alui beirua hratah a cang . Ma taco hmingtuakhynah hmuisui cawh Khazing taitah cang ka , kaaning taitah cang be tahpaw khah a langsah .
47004008	Kaaning cawh a kawkehnah tah ria cang peh ka , canghrasala mang bei peh . Luri hnahnawh tah kaa ung , canghrasala kaa hnabei dong be .
47004009	Hreh ka cang peh , canghrasala Khazing tah ma seisai be . Phong dai tah kaa ung , canghrasala a rorang bei peh .
47004010	Taithuiná tah Zisu thihnah cawh kaa pung tah kaa hrawng paria thlang peh , ma pawsui co Zisu hringnah cawh kaa pung cung letah a lang hrá a .
47004011	Zemaw tah pawco a thi thaipaw kaa pung cung lehei Zisu hringnah palang a cang nápawtah kaaning a hring ning thlangpaw sahlo cawh Zisu a zuitu kaa cang cawtah thihnah khatah ka tong daimang paria thlang peh .
47004012	Ma tei a cang cawtah thihnah cawh kaaning letah rai hre ka , canghrasala naaning naa cawtah hringnah a chuasah .
47004013	Capathai tah , “ Ka zing cawtah ka rei , ” tatah a tah . Ma hapaw zingnah thinglung co kaaning zong zing hrah peh ka , kaa reipaw a cang .
47004014	Zisu khah thihnah taitah a pathopaw Khazing tah kaaning zong Zisu khatah ma pathó ka , a hmekaw letah naaning khatah a ma chuakhui a , takhah kaa hni cawtah a cang .
47004015	Ma vytei heh naaning naa cawtah a cang . Ma pawsui co cawngsaw a hlu vy lo leimei cung letah a tlungpaw ningdonah taco Khazing rungnawnah caw tei a lawngbia a hlainah cawh a laihlui sá a .
47004016	Macawtaco kaaning cawh kaa hnabei dong be . Kaa cawngsaw cangnah cawh alailang co tlungpasawh leimei hmai peh seh la , kaa chunglang co ningkheh khy ningkhé tah patha lo leimei ka cang peh .
47004017	Zecawtamaw tatah sungkheh tei taithuinah a cawngtei kaa ingpaw tahei chaizaw rungnawnah kaa cawtah chuasah ka , zekhatahmai tawching khypaw cang be .
47004018	Macawtaco hmuh khypaw khah ming be ca peh ka , hmuh khy lypaw khah kaa ming hri . Zecawtamaw tatah hmuh khypaw cawh sungkheh caw long cang ka , hmuh khy lypaw cawh chaizaw cawtah a cang .
47005001	Ma khazaw letei kaa ungnahpaw kaa pung , thlangda hratah a cangpaw heh chehthlah a cang tihtah mehnung kih tah sah lypaw , Khazing tah a sahpaw ing , chaizaw ing cawh vaicung letah kaa hnui tah cawh kaa hni .
47005002	Macawtaco alui thlangda letah kaa ung chung tahei vaicung taitah a hreisah kaa cang nápaw khah vang peh ka , a hrungthe tah kaa ung tei .
47005003	Zecawtamaw tatah vaicung kaa ing taitah a hreisah ka cang titah co , thlekalong tah ung khawh a bei peh .
47005004	Zemaw tah pawco ma pungsaw lehei kaa ung chung taco hmingrih tah ma nai ka , a hrung thimi tah cang peh ka , thlekalong tah ung cawh kaa dupaw cang lytah vaicung ing khah a hreisah cang peh seh la , ma co thih a thaipaw pungsaw cawh hringnah tah thlai seh takhah kaa dupaw a cang .
47005005	Ma ruapaw taco ma tua katei , amakhang cawtah A Thlawpaw a ma peitu cawh Khazing heh a cang .
47005006	Macawtaco kaa rae a chah paria thlang , taico pungsaw lehei kaa ungchung vytei heh cawh Abuipaw khatah ka hlah he peh tah zong kaa hni .
47005007	Taico kaaning cawh mehmuh ná tah cang lytah zingná tah a hringpaw ka cang he peh .
47005008	A cang , kaa lung cawh a cy . Ma pungsaw taihei piahly tah Abuipaw khatah va ung cawh kaa du vy sylypaw a cang thlang .
47005009	Macawtaco pungsawpaw ing letah kaa ung zong tah cang seh , vaicung taitei ing letah kaa ung zong tah cang seh , Abuipaw a lawngsah heh kaa du caipaw a cang .
47005010	Zecawtamaw tatah pungsaw tah kaa ung chung tah achawpaw cang seh , achiapaw cang seh , kaa tuapaw hming naning cy khei a mai hmuh kaw rua pawtah Khri a hme letah biapace pawtah ka chuh cy hrahring tae he peh .
47005011	Mataico , Abuipaw cizaw cawh zemaw a cang takhah kaa hni cawtah khei cawngsaw laipasong khah ka zawng he peh . Khazing tah kaa cangnah vytei heh ma hnih thlu thlang ka , naaning zong tah naa chiachaw thluidangnah lungthing tah naa ma hni thlang tatah hnabeisuinah ka hnui .
47005012	Naaning khatah kaaning le kaaning a pachaw kaa zawngpaw peh cang lytah naaning tu tah a ma palaikhui he seh tatah caichaw kaa ca pehpaw he a cang . Ma pawsui co aa lungthing chung letei a ungpaw hming letah pachawnah navy tah alailang tah hmuhpaw hming cung letah pachaw a dupaw sahlo aa bia khah naa paleh khy he a .
47005013	Kaa thinglung heh a mori caco Khazing rungnawnah cawtah cang ka , ahmang pawtei a cang caco , naaning naa cawtah a cang .
47005014	Ze kaa tua zong tah Khri donah tah kaaning cawh a ma siachai thah . Zecawtamaw tatah ming vytei cawtah pakheh a thi tah cawh hnih peh ka , macawtaco ming vytei cawh a thipaw a cang hrah he .
47005015	Taico ming vytei cawtah a thihpaw cawh a hringpaw sahlo tah aaning aa cawtah hring khawh lytah aa cawtah thi katei , patho kaw a cangpaw Zisu cawtah aa hring nápaw cawtah a cang .
47005016	Macawtaco atoning taihei co aho cung letah hmai khazaw tei a pacangpaw phung hrakhei pacang khawh bei peh . Khri khah uikheh cawh ma hrakhei kaa za pacang naná tah atoheh cawh ma hraco pacang khawh bei peh .
47005017	Macawtaco ahohmai Khri tei a cang caco , ama cawh tua thapaw mehnung a cang , ahlungpaw cangnah khah ly ka , a thapaw cangnah khah a va chuh myca .
47005018	Ma hming vytei a tuatu cawh Khazing cang ka , Khri thongtah Ama khatah a ma raisah ka , Ama le ming hringpaw sahlo kaa letah a rainah raihre ruapaw zong a ma peh .
47005019	Ma cawh Khazing tah Khri letah cawngsaw vytei khah Ama khatah a raisah myca he ka , cawngsaw khah aa suanah cawtah sua phosah khawh bei he . Taico ma a rainah bia heh ming hringpaw sahlo ching pawtah rai a ma peh .
47005020	Macawtaco , kaaning cawh Khri aly lang a seipaw cang he peh ka , Khazing tah kaaning hmang tah bia a ca caw he . Khazing khatah a rainah tua pawtah Khri vypaw tah ka ca naw he .
47005021	Khazing taco suanah a hnui lypaw Khri khah kaa cawtah suanah a thuihlainah tah a tua . Ma cawh Ama a thongtah Khazing hme letah mehding kaa cang khy nápaw cawtah a cang .
47006001	Ma rai heh Khazing khatah a hrehruipaw kaa cang cawtah Khazing ningdonah khah zelypaw hratah cyhlang khe lo tatah ka ca naw he .
47006002	Zecawtamaw tatah Khazing tah , “ Ahmangpaw cai letah naa bia ca thui pah he neh ka , pachahnah ning letah ka ca baw he , ” a tah kho . Ka ca ching he , ma cai cawh atoheh cang ka , pachahnah ning cawh atoheh a cang .
47006003	Kaaning cawh male a pachih sahpaw hming khah aho aa langpui letah hmai chia bei peh , ma cawh kaa rai thang a chia ly nápaw cawtah a cang .
47006004	Canghrasala , Khazing sae kaa cangpaw khah rai kaa hrenah maikaw letah ka langsah he peh . Tai-ingnah , ruhanah le lung reithuinah kaa ing .
47006005	Sungbasih tah ma tuh he ka , thonging letah aa ma thlah . Zawpui tah ma daiphong he ka , raisang ma hresah he ka , ihning ly le ngaidi tah kaa ung .
47006006	Pathainah , thuithainah , lungsynah le mehchaw cangnah le Thlawpaw Pathai hnuinah le donah hmuisui hnuinah lekhei Khazing sae kaa cangpaw khah kaa langsah peh .
47006007	Khazing hmingtuakhynah thongtah biahmuisui khah kaa rei . Kaa cacang lang kih le cavui lang kih tah dingnah hrainang ka tle he peh .
47006008	Cawngsaw tah aa ma pasung aa ma panaw zong tah le aa ma hua zong tah le aa ma pachia zong tah le aa ma pachaw zong tah Khazing rai cawh kaa hre . Meh thaikheh tah mehing hratah aa ma rawh , canghrasala kaaning cawh biahmuisui aa reipaw ka cang he peh .
47006009	Kaaning cawh a chaw teitah hnipaw kaa cang he peh , canghrasala hni lypaw hratah aa ma tua . Thihnah khatah kaa ne peh , canghrasala kaa hring thlang peh . A sah pui tah aa ma daiphong naná teitah thi bei peh .
47006010	A caicai tah kaa nge a ma chia naná tah ka lawng paria thlang peh . Mehsisah kaa cang peh , canghrasala cawngsaw hlupui khah zingnah letah kaa rungsah he . Zehmai a hnui lypaw kaa lo naná tah zezongpui a hnuipaw ka cang he peh .
47006011	Naaning Korin khua cawngsaw sahlo khaco , a hlangpaw tah bia rei he peh ka , kaa lungthing khah a kypui tah kaa ca hongpah he .
47006012	Kaa lungthing ingkaw ca khakhai bei he peh , naaning duitei taco naa ma khakhai .
47006013	Kaa lungthing kaa ca hong pahpaw he hratah naa lungthing kypui tah ma hongpah hrah my lo , ma heh sawtei leh bia ching tah ka ca ching he hi .
47006014	Zinglytu sahlo khatah a peitlenah hnui khe o . Zecawtamaw tatah dingnah le chiahrunah cawh zekhatamaw aa ung hrui thai a ? A cang ly leh khainah le muinah cawh zekhatamaw a pakong khy he ?
47006015	Khri le Belial aa tahpaw Setan cawh zekhatamaw aa lung a tlah thai a ? Zingtu a cangpaw cawh zinglytu khatah zemaw a hrong thai he a ?
47006016	Khazing behnah ing cawh nono behnah khatah zekhatamaw aa tlah thai a ? Zecawtamaw tatah kaaning heh Khazing hring behnah ing cawh ka cang he peh . Khazing tah ma hrahei a tah , “ Kama cawh aaning khatah ung a neh ka , aa hrong letah ka khia a , aa Khazing cang a neh ka , aaning cawh ka cawngsaw a cang he a , ” a tah .
47006017	“ Abuipaw tah macawtaco , aaning hrong taitah chuhthlah la , a pachai my lo tatah a tah . A pathai lypaw hming zehmai tong khe la , taico , ka ca cyhlang he a ! ” a tah .
47006018	Taico , “ Kama cawh naaning naa Paw cang a neh ka , naaning cawh ka sawcapaw sahlo le ka sawcanu sahlo na cang a he ceh tatah Abuipaw Zezong Tuatu tah a tah . ”
47007001	Macawtaco dopaw vesaw sahlo , ma biakangnah sahlo heh a hnuipaw kaa cang cawtah pungsaw cang seh , thlawpaw cang seh , a papia a palui sahpaw maikaw taikhei a pathaisah he peh seh . Khazing cawh kaa cizaw cawtah a pathai hmuisuipaw cang a zong he peh .
47007002	Naa thinglung chung letah hminghmaw ma pachia pah my lo . Kaaning cawh aho khatah hmai suanah tua bang bei peh , ahohmai rawhrang bang bei peh , cawngsaw dungkhei bang bei peh .
47007003	Ma heh naaning sua phosah du tah ka reipaw cang be . Ka rei ciapaw hrakhei kaa lungthing chung letah hminghmaw hnui he ceh ka , naaning khatah kaa hring hrui he peh , a cang ly leh hming kheh tah kaa thi hrui he peh .
47007004	Naaning letah zingngangnah alaipui hnui neh ka , ka ca palaikhui ngetei he . Thawzaang naa pa peh ngetei . Ka ruhanah vytei chung taitah ka lawngnah heh reitepaw cang be .
47007005	Masidonia raang kaa phah tihtah a hia khy thly thly bei peh . Canghrasala kawkih letah hanah ung ka , a lailang letah a dynah ung ka , thinglung chunglang letah cinah a ung .
47007006	Canghrasala a hnabei a dongpaw lunghnaw a pangang teipaw Khazing taco , kaaning hnawpangang pawtah Tita khah va taw ka ,
47007007	Tita a va tlung caw long tah cang lytah ama a hnaw naa pangangnah thongtah zong a cang . Ama taco naa pa vangnah kong , naa ngechianah le kaa cawtah kongpacangnah alaipui naa hnuipaw kong khah ma ching ka , ka lawngnah cawh a sang vy tima .
47007008	Ka cakua tah naa nge a ca chiasah zong he tah ka ciapaw khah a ngepachih bei neh . A hmasaw taco ka ngepachih , zemaw tah pawco ma ca takhei naa nge a ca chiasah caw he tah a cang , canghrasala , naa ngechianah cawh cai cuitei caw long tah a cang .
47007009	Atoheh cawh ka lung a lawng , ma cawh naa nge ka ca chiasah caw he tah cang lytah , naa ngechianah takhei a ca ngepachihsah nápaw he cawtah a cang hri . Khazing tei a tingpaw hrakhei naa nge a ca chia sahpaw he cang ka , macawtaco kaaning tah hanah zehmai ca pei bei he peh .
47007010	Ma Khazing a dupaw ngechianah taco angepachihnah chuakhui ka , ma taco pachahnah khah ca phah khui he ka , ma kong leco naa nge a ca chiapaw he cang be , canghrasala khazaw phung tei ngechianah taco thihnah a chuakhui .
47007011	Ma Khazing dupaw ngechianah tahei naa chung letah zemaw a chuasah takhah ming tua o . Ma takhei a ca hmuisuisah he . Naa sua lynah kong palang khah a ngete bei ceh . Naa thing ca aesah he ka , a ca pahlysah he . Kama hmuh khah du ngetei he ceh ka , ka zawng naa pa rawh ngetei . A hmangpaw hming tua pawtah a mai pacia tah ung he ceh ka , hmingchahly a tuapaw dangtah pawtah a mai pacia tah naa ung . Ma hming sahlo vytei lekhei suanah naa hnui lypaw khah naa langsah he ceh .
47007012	Macawtaco naaning khatah ca ka ca kua thlang hmai he tah hmingsua a tuapaw a cang ly leh a cung letah hmingsua tua a cangpaw cawngsaw kong khah cang lytah zetlua tamaw kaa zawng naa ma rawh takhah naaning tei hrahring tah Khazing hme letah naa hmuh khy thlang a .
47007013	Ma vytei tahei thawzaang a ma peh . Ma hlui co kaa thaw a tlungcainah cawh Tita zetlua tamaw a lung a lawng takhah kaa hmuhpaw heh cang ka , ma cawh naaning vytei tah a thlawpaw khah naa patha pah cawtah a cang .
47007014	Naaning naa kong letah ama khaco a pachaw neh ka , ka hme pa pachia bei he ceh . Canghrasala zezongpui khah hmuisui teitah ka ca chingpaw he hratah naa kong letei Tita khatah ka pachawpaw he peh cawh a hmuisuipaw a cang hrah .
47007015	Ama khah ci hmotah le a cathing hmotah cyhlang he ceh katei , naa zongmingtei tah a rei naa ngepaw khah a rawh ning taco , naaning a ca donah he cawh a thuh vy lo leimei .
47007016	Naaning cawh ka ca paichai khy he tah ka hni cawtah ka lung a lawng .
47008001	Taico uny sahlo , Khazing tah Masidonia raang khrisawbu sahlo hrong letah a pehpaw a ningdonah kong khah ato lehei kaa ca hnisah du he .
47008002	A sahpaw ruhanah a hlupui aa ing naná teitah aa lunglawngnah a sang tu cawtah aa si a saw ngetei thlang naná teitah pehlainah leco aa sai khy ngetei he .
47008003	Aa peh khy chung tah pei he ka , aa peh khynah a khunglang tahmai aa peh tahpaw khah hmuisui teitah ka ca ching he . Aaning aa lungtho teitah aa pehpaw a cang .
47008004	Mehpathai sahlo bawkhangnah lehei hre vy rai ma pei theh hrá law tatah rungry tah aa ma naw .
47008005	Taico , aaning tei aa tuapaw cawh kaa rawhnah a khunglang tai aa tua . Khazing khatah a pei taw he ka , taico Khazing dunah hrakhei kaaning khatah a pei he .
47008006	Ma raichaw heh a ca patho khuipaw he cawh Tita cang ka , macawtaco naa patho thahpaw rai khah naa palingnah tai a ca bawpaw he tah ama cawh kaa sia .
47008007	Canghrasala zingnah letah cang seh , bia rei letah cang seh , hnithainah letah cang seh , chahnaingenah kong letah cang seh , naa ma donah kong letah cang seh , aho tahmai a ca tluh bei he . Ma paw hraco ma ningdonah pehlainah rai lehei zong tluh lypaw cang my lo .
47008008	Ma rai heh hre pawtah naw ka ca pehpaw he cang be , canghrasala bawkhangnah kong letah ming hringpaw aa lung a tho zia khah mingching tah donah hmuisui naa hnuipaw khah a langsah ka du cawtah a cang .
47008009	Zecawtamaw tatah kaa Buipaw Zisu Khri a ningdonah khah naa hni thlang , Ama cawh a rung naná teitah naaning naa cawtah mehsisah tah a tua ka , ma a sisawnah cawh a ca rungsah khy nápaw he cawtah a cang .
47008010	A ziakung lekhei naaning cawh peh a du tawpaw cang he ceh ka , taico a pei tawpaw zong naa cang he ceh . Macawtaco , ma kong lehei naa cawtah a chaw caipaw a cang a tahpaw rawhnah peh ka ca du he .
47008011	Atoheh va pazo longmang la , rai cawh paling my lo . Naa patho thoning tei hrakhei na paling langchang zong letah lungthonah hnui la , naa hnuipaw naning teitah peh a zawng my lo .
47008012	Zecawtamaw tatah dunah thinglung naa hnui caco , naa hnui lypaw hming khei cang lytah hnuipaw hming khei lahsong cawh cyhlang pah a cang thlang a .
47008013	Naaning naa tai leimeining takhei , ming hringpaw aa thaw dang seh , kaa tah dunah cang lytah a khing thlu he seh kaa tahpaw a cang hri .
47008014	Ato letei naaning a hlupui a hnuipaw tah aa hiapaw khah naa pépaw he a cang , ma hraco aaning a hlupui aa hnui tihtah naa hiapaw khah aa ca peh kaw hra he . Mataico na khing khy he ceh .
47008015	Ma hrahei Capathai letah ciapaw a cang , “ A hlupui a hawpaw tah a hluipaw hnui hlui be ca ka , a cawngtei a hawpaw tah a phahlah hlui be , ” tatah a tah .
47008016	Naa caw tei ka hnuipaw zawngrawhnah hapaw khah Tita lungthing letah a peitu Khazing cawh ka reithai .
47008017	Zecawtamaw tatah Tita tahei kaa siapaw a ma cyhlang long cang lytah a lungtho ngetei ka , ama lungtho tah naaning kha a vongpaw a cang .
47008018	Taico , ama khahei thawngchawbia reinah letei khrisawbu vytei tah aa reithai ngeteipaw unypaw kaa va taw hrah .
47008019	Ma hlui co , pehlaipaw lahsong kaa peh tih he tah kaaning khatah sei hrá pawtah khrisawbu sahlo tah ama cawh aa thingpaw a cang . Ma rai kaa hrepaw heh Abuipaw pasung panaw nápaw cawtah le zetlua tamaw bawkhang kaa du he tahpaw palangnah cawtah a cang .
47008020	Ma sainge teitah pehpaw lahsong kong khua kaa khangpaw heh reipachia a kawh ly nápawtah a raering teitah kaa ung he peh .
47008021	Macawtaco , Abuipaw mehmuh suipaw letah cang lytah cawngsaw mehmuh letah zong a dingpaw raihre khah thaw tah ka zawng he peh .
47008022	Taico , aaning pahning khahei kaa unypaw ka va taw vy . Ama cawh kong hlupui letah chahnaingenah a hnuipaw a cangpaw khah uihlupui kaaning khatah a langsah thah . Ato lehei naaning khah a ca zingnah caw he tah a hlui tah a hnui vy chichi .
47008023	Tita heh rai ka hrehruipaw le naaning bawkhang pawtah kama khatah rai a hrepaw a cang . Ama khatei a vongpaw kaa uny sahlo heh khrisawbu sahlo tei tawpaw cang he ka , Khri upanah a chuakhuipaw a cang he .
47008024	Macawtaco , naa donah he ceh le , ka ca palaikhuinah he khah khrisawbu sahlo tah aa hmuh khy nápawtah aaning letah a langsah my lo .
47009001	Mehpathai sahlo bawkhangnah lahsong kong lehei naaning khatah ca va cia heh ka cawtah a hia ky be .
47009002	Ma hratei bawkhang dunah thinglung naa hnuipaw khah hnih neh ka , Masidonia raang cawngsaw sahlo khakhei ma kong lehei ka ca pachaw he . Akhaia raang cawngsaw sahlo cawh peh a pawtah ziakung tai khei a pachia thah he , tatah ching he neh ka , tua dunah thinglung naa hnuipaw takhei ming hlu vy cawh peh hrá pawtah aa thinglung a thosah he .
47009003	Canghrasala naaning naa kong letah ma rawng tei ka ca palaikhuipaw peh heh a longdepaw a cang ly nápawtah a mai pacia tah a ung thah he , tatah ka reipaw hratah a maipacia tah naa ung khy nápawtah uny sahlo heh ka va tawpaw he a cang .
47009004	Zecawtamaw tatah Masidonia cawngsaw pakheh kheh tah kama khatah a vong tua seh la , a pachia a paning lytah naa ungpaw a hmuh caco , kaaning hrahring zong ma tluh kaa ca zingpaw he khah kaa ning zeh a ka , naaning zong a zeh vy chichi a .
47009005	Macawtaco ma lungtho tei pé pawtah bia na kang ciapaw he ceh lahsong khah a ciasa tah naa chiá pawtah a ca baw ruapaw he tah uny sahlo va seisah hlang heh a chah a , tatah ka rawh . Ma tih taco naa lahsong cawh hnehchaipaw cang lytah ma lung teitah naa pehpaw a cangpaw khah a lang a .
47009006	Ma heh a thui thlang my lo . Thleci a cawngtei a vapaw taco , a cawngtei hré a ka , a hlupui a vapaw taco a hlupui a hré a .
47009007	Lungtho lali lytah a cang ly leh hreh chong tah cang lytah naa lungthing tah pépaw naa tahpaw naning khei pei my lo , zecawtamaw tatah lungtho teitah a peipaw khah Khazing taco a do .
47009008	Taico Khazing cawh ningdonah bonghnang a hlupui a ca pei khypaw he a cang cawtah naa hiapaw maikaw khah zening tahmai hnui he ceh ka , raichaw maikaw khah naa hre khy a .
47009009	Capathai letah , “ Ama taco mehsisah sahlo khah a lahsong sahlo cawh sai ngetei hmotah pei he ka , a dingnah cawh chaizaw tah a hming paria thlang , ” tatah cia a cang .
47009010	Thleci a vatu khah thleci le e rua batui a peipaw Khazing taco naa hnuipaw vytei khah papungsah ka , taico naa dingnah a thuipa khah a kasah hrá a .
47009011	Zetih cai letah hmai sai a ngepaw naa cang khy nápawtah hnuirungnah a phingphing tah ca pei he ka , kaaning taitei aa hmuhpaw naa lahsong rawng takhei ming hlupui tah Khazing khah lawngbia a hlai he a .
47009012	Ma hming naa tuapaw tahei Khazing cawngsaw sahlo aa byhiapaw bawkhang long cang lytah Khazing khatah ming hlupui tah lawngbia a hlainah zong a chuasah .
47009013	Ma rai naa hrepaw takhei naa zingnah khah a langsah . Ming hlupui tah Khazing khah aa reithai a , zecawtamaw tatah Khri rei khah nge he ceh ka , a thawngchawbia khah zing he ceh ka , taico aaning khatah le ming hringpaw vytei khatah naa hnuichia zong chahnainge teitah naa hrongnah caw he ceh tah a cang .
47009014	Atoheh naa cawtah thlawchang leimei he ka , hmuh aa ca du he . Zecawtamaw tatah aaning khah bonghnang a hlupui tah pé pawtah Khazing tah naaning khah a ca hmang he .
47009015	Hmokaw tei reite a cang lypaw a lahsong rawng takhei Khazing letah a lawngnah bia hlai he peh !
47010001	Naaning khatah ka ung ning tah meh raechia cang ka , langhlaw letah ka ung ning tah meh raechaw a cang tatah naaning thaikheh tah naa tahpaw kama Paul tah Khri ningnainah le lungsyná tah ka ca naw he .
47010002	Naaning khatah ka vong tihtah khazaw phung tah aa ung tatah aa ma tahpaw cawngsaw sahlo khakhei raechah teitah bia rei ka pachiapaw hratah naaning khakhei co raechah teitah bia rei a hy a beh tah ka hnabei a sui .
47010003	Zecawtamaw tatah khazaw letah kaa cinglai thlang naná teitah khazaw cawngsaw tei rae aa dypaw hratah kaaning cawh dy bei peh .
47010004	Raedynah letah kaa hmangpaw hrainang sahlo cawh khazaw hrainang sahlo cang bei he . Kaa hrainang sahlo cawh Khazing taitah hmingtuakhynah a hnuipaw cang he ka , carae sahlo aa ungnah hminghmaw a cy kypaw sahlo khah a rawhrang khypaw a cang he .
47010005	Bia a einah sahlo le cawngsaw khah Khazing hninah a pakhangpaw a pa-uanah rawngkenah lungpho sahlo khah rawhrang he peh ka , khuarawnah maikaw khah sae tah tle he peh ka , Khri rei a ngepaw tah kaa tua he .
47010006	Taico a changdinah tai rei naa nge khy taitah reinge lynah tuasanah a ung caco dangtah rua pawtah kaa mai pacia thlang peh .
47010007	Naaning cawh hming alailang long khah naa ming . Pakheh kheh tah Khri a tei ka cang tatah zingnah a hnui caco , ama a cangpaw tluá khei Khri tei ka cang hrah peh takhah a pacang ruapaw a cang .
47010008	Zecawtamaw tatah naaning rorang nápaw cawtah cang lytah naa changchy nápaw cawtah Khazing tei a ma pehpaw nawhnuinah kong lehei a hluihlung tah ka palai sua hmai tah ka ningzeh be .
47010009	Ka cakua sahlo hei a ca pachih pawhe lo zong du hrah bei neh .
47010010	Zemaw tah pawco cawngsaw thaikhehpaw tah , “ A cakua sahlo cawh a puimawpaw le mua a hnuipaw aa lo , canghrasala kaaning khatah a ung ning taco meh ciacung ly cang ka , a biarei zong ze cang ky be , ” aa tah .
47010011	Ma hratei bia a reipaw cawngsaw taco langpá tei ka cakua le naaning kha ka ung tihtah ka tua ruapaw heh zehmai a naning beh tah heh aa hni ruapaw a cang .
47010012	Kaaning cawh aaning le aaning meh puimaw tah a rawhpaw sahlo khaco a reipakhing ngangpaw cang bei peh . Aaning teitah aa cangnah dawhming khah a pasang he ka , aaning le aaning khah aa neh tih he tah aaning cawh mehruh a cang he .
47010013	Canghrasala , kaaning sahlo cawh kaa pachaw tih peh tah a hluihlung tah kaa pachawpaw peh cang be . Khazing tah a ma pehpaw rai , naaning khatah kaa hrepaw rai reipai tah ka pachaw a he peh .
47010014	Kaaning cawh a hluihlung tah a pachaw bei peh . Naaning khakhei va sei ly khei ung my peh seh la , ahmang mai a , canghrasala Khri thawngchaw rei pawtah naaning khakhei kaa va sei kha saw .
47010015	Ming hringpaw aa hrepaw rai zong khah kaaning kaa hrepaw a cang tatah a pachaw bei peh . Kaa hnabei a suipaw cawh naa zingnah khah a peitle teitah a changchypaw hratah naaning naa hrong letei kaa hrepaw rai heh a peitle teitah changchy hrah seh taheh a cang .
47010016	Ma tih taco thawngchawbia khah naa khunglang teipaw pai le raang cawngsaw khatah kaa rei khy a . Zemaw tah pawco kaaning cawh ming hringpaw tei aa raihrenah hminghmaw letei aa hre ciapaw rai kong leco a pachaw du bei peh .
47010017	Canghrasala , “ A pachaw a dupaw taco Abuipaw suipaw letah a pachaw seh , ” tahpaw a cang .
47010018	Macawtaco , cyhlangpaw cawngsaw cawh ama le ama a pachawpaw khah cang lytah Abuipaw tei a pachawpaw khah a cang hri .
47011001	Ka hruhrangnah heh pa thuithai cong la , taheh ka du . Ato zong heh naa pa thuithai thlang thah .
47011002	Khazing tei male caw tei a ca sai lypaw he hrakhei kama zong tah ca sai hrah bei he neh . Naaning cawh Khri khah naa pasae pakheh tei cang rua pawtah ka hangpaw laisaw pathai hratah na cang he ceh .
47011003	Canghrasala pari tah ziathainah pawtah Evi a dungkheipaw hrakhei hmuisui le a pathaipaw tei Khri naa tlechainah taikhei naa thinglung aa ca tluisah pang he a tah ka phang .
47011004	Zemaw tah pawco mehthaikheh tah naaning kha a vong he katei , kaaning kaa reipaw khatah a lo lypaw Zisu kong aa rei tihtah tlong maw , naa ting ciapaw Thlawpaw khatah a lo lypaw thlawpaw naa ting tihtah tlong maw , naa cyhlang ciapaw khatah a lo lypaw thawngchaw naa cyhlang tihtah tlong maw , a neh teitah naa cyhlang thlang dei e !
47011005	Canghrasala kama cawh , “ Apostol alaicaipaw , ” naa tahpaw sahlo navy khei ka nai vy , tatah a rawh bei neh .
47011006	Phungrei cawh a thai lypaw zong ka cang thlang a , canghrasala ka reipaw kong heh ka hni . Ma cawh a sepaw teitah le kawngting tah ka ca chingpase thah he .
47011007	Naaning khah a mai lytah Khazing thawngchawbia ching tah pasungpanaw pawtah kama le kama ka panaipaw cawh ka pa maw ?
47011008	Naa cawtah rai hre pawtah khrisawbu ahringpaw sahlo tah hlo pa pei he ka , aa pa baw . Naaning baw rua pawtah aaning cawh ka pahry he .
47011009	Mataico naaning kha ka ungning takhei ka hiapaw sangkheh kheh a ung tihtah Masidonia lang tah a vongpaw uny sahlo tah ka hiapaw khah aa pa peh cawtah aho naa hmingrih hmai cang bei neh kho . Hninglang cai letah naa hmingrih cang be ca neh ka , hmelang cai zong letah naa hmingrih cang a bei neh .
47011010	Khri a biahmuisui ka chung letah a ung hrahring thlang cawtah hei , ma ka pachawnah heh Akhaia raang chung letei cawngsaw aho tahmai tah pa thly khy a bei he .
47011011	Zecawtamaw ma bia heh ka rei ? Ka ca do lynah caw he tamaw a cang ? Ka ca dopaw he cawh Khazing tah a hni .
47011012	Canghrasala , apostol pakheipaw sahlo tei a pachaw khuipaw he hming kong letah kaaning hratah rai kaa hre khy thlang hrah tahnah cai chaw aa hmuh ly nápawtah atotei ka tuapaw hming heh ka tua vy leimei thlang a .
47011013	Zecawtamaw tatah ma sahlo cawh apostol pakheipaw , dungkhei a thaipaw raihretu , Khri a apostol hratah a tua pakheipaw a cang he .
47011014	Taico , ma cawh khuarawha ruapaw cang be , zecawtamaw tatah Setan hrahring zong khah khainah a cangpaw vaiming hratah a tua pakhei hrah kho .
47011015	Macawtaco , Setan sae sahlo tah adingpaw raihretu hratah a tua pakhei zong tahmai he tah ningangpaw cang be . Aa changnah leco aa tuasanah naning tah dangtah a cang he a .
47011016	Ka rei canei kaw a . Ahotahmai tah mehruh pa tah khe o . Canghrasala naa pa tah caco , mehruh hraco pa cyhlang la , a cawngpe tei ka pachaw tua a .
47011017	Ma hratei a palai a patui tah ka pachawpaw heh Abuipaw bia hratah ka reipaw cang lytah mehruh hratah ka rei hripaw a cang .
47011018	Ming hlupui tah aa pachaw tih he tah khazaw phung tah a pachaw he ka , kama zong ka pachaw hrah a .
47011019	Macawtaco naaning cawh mehsing naa cangnah cawtah mehruh sahlo aa bia khah lunglawng teitah naa ngepah he !
47011020	A ngetei ly co pakheh kheh tah sae tah a ca tua zong he tah , a ca e zong he tah , a dupaw hmuh a pawtah a ca dungkhei zong he tah , ama le ama teitah a pachaw zong tah , naa hme letah a ca cabai zong he tahmai naa tuasah thlang he .
47011021	Ma hratei tua ruapaw taco kaaning cawh kaa rae a chia ngetei tahpaw cawh ka ningzaw hmotah ka rei . Canghrasala , pakheh kheh tah ma kong leco a pachaw ngang caco , mehruh bia rei tah rei thlang neh seh la , ka pachaw ngang thlang hra a .
47011022	Hebru cawngsaw a cang he maw ? Ka cang hrah . Israel cawngsaw a cang he maw ? Ka cang hrah . Abraham pathlah a cang he maw ? Ka cang hrah .
47011023	Khri a sae a cang he maw ? Mehruh biarei hratah rei thlang neh seh . Ka cang chichi . A sah vy tah rai a hrepaw , aaning navy tah ato le ato thong thlahpaw , a paru vy tah tuhpaw le ato le ato thi daimang ky tah tuapaw ka cang .
47011024	Juda cawngsaw sahlo tah thawh pangaw tai uisongthung le uikua longmang saving rui tah aa pa tuh .
47011025	Sungbasih tah uithung chei cang neh ka , uikheh cawh thaw pawtah alung tah aa pa va . Tuilawng tah uithung tai a paro khui ka , rili letah ningkheh le zaikheh ka tang .
47011026	Taico , a hia bang lytah khuatlawng neh ka , tuivaw tui tah cichuipaw hanah a pa peh chae , damia sahlo tah cichuipaw hanah aa pa peh chae , ka mingphing hui sahlo tah cichuipaw hanah aa pa peh chae , Gental cawngsaw tah cichuipaw hanah aa pa peh chae , khuapui chung letah cichuipaw hanah , khuatei lang letah cichuipaw hanah , rili letei cichuipaw hanah le uny pakheipaw sahlo taitei cichuipaw hanah sahlo khah ka tong he .
47011027	Raihrang khah hre tei neh ka , i lytah zong uihlu pui ung tei neh ka , uihlupui cawh e lytah ngaidi le tuihrae ing neh ka , hning le pai rehre lytah ung neh ka thlasih zong ka ing .
47011028	Ma sahlo vytei hlui hei , khrisawbu sahlo aa zawng ka rawhnah pawhe tahei ning tating tah a pa vuh .
47011029	Thlawpaw lang letah a ciacung lypaw aa ungning tah a ciacung lynah khah a hrong lytah ka ung maw ? Suanah lang seikhui aa cang tihtah thingae lytah ka ung bang maw ?
47011030	Ka pachaw pawtei a cang caco , ka ciacung lynah a lang sahpaw hming sahlo khah ka pachaw hri he a .
47011031	Abuipaw Zisu a Paw le a Khazing , chaizaw reithai a tlahpaw takhei ka hing lypaw cawh a hni .
47011032	Damaska khuapui letah siangpahrang Areta a rai letei raang uhbui tah kama tle rua pawtah khei khuapui hawkaw sahlo khah a vaisah he .
47011033	Canghrasala , bahleh taikhei abawng tah ruahy khungthing lang khah pathlah he ka , ama taitah ka saichua .
47012001	Ka pachaw vy hrahring a . Chahnainah hmuh ruapaw zehmai a ung ly tahmai tah Abuipaw tei a pa hmuh sahpaw a palynah le hnisahnah heh ka rei vy leimei thlang a .
47012002	Kung hrawhluipali a khung ciapaw cai lekhei Khri a zuipaw cawngsaw pakheh cawh vaicung a sangcainah letah cuichy a cangpaw khah ka hni . A pungsaw tamaw a sei maw , a thlawpaw tamaw a sei tahpaw cawh hnih bei neh , Khazing suipaw tah a hni .
47012003	Taico , ma cawngsawpaw cawh Paradis lang cuichy a cangpaw ka hni . A pungsaw tah a cang le cang ly cawh hnih bei neh . Khazing suipaw tah a hni . Ama tah a rei pase thai lypaw hming sahlo khah thui ka , ma hming sahlo cawh rei pawtah ahohmai sai cang bei he .
47012004	
47012005	Ma cawngsawpaw kong cawh ka pachaw tua a , canghrasala ka ciacung lynah kong tah lypaw co , kama ka kong cawh a pachaw tua bei neh .
47012006	Taico a pachaw ka du tahmai tah mehruh hratah cang bei neh , zecawtamaw tatah biahmuisui ka rei a . Canghrasala a pachaw bei neh , zecawtamaw tatah ka reipaw le ka tuapaw navy tah ahotahmai a sang vy tah aa parawh ly nápawtah a cang .
47012007	Ka hmuhpaw apalynah heh a rungnaw pawpui a cangnah cawtah kama cawh ka lu ka palai ly nápawtah le taithuisah rua pawtah ka ngaisaw letah Setan a zuakypaw a cangpaw ahling khah a pachingsah .
47012008	Ma cawh pa lah pah hly ky law tatah uithung tai Abuipaw cawh ka naw .
47012009	Canghrasala Abuipaw taco , “ Ka ningdonah heh na cawtah a zaw thlang , zecawtamaw tatah ka hmingtuakhynah cawh ciacung lynah letah patling a cang , ” tatah a pa tah . Macawtaco Khri hmingtuakhynah cawh ka cung letah a ung khy nápawtah ka ciacung lynah letah lunglawng teitah a pachaw rua pawtah khei ka du vy my ca .
47012010	Ma cawh zekhatamaw a cang tatah Khri rawng tah ciacung lynah , aisainah , ruhanah , hrehnah le reithui sisaw ingnah letah ka lung a tling myca . Zecawtamaw tatah a ciacung bei neh ka tah ning tahei ka thawtlung ning tah a cang .
47012011	Mehruh hratah bia ka rei leimei myca , canghrasala naaning tah naa pa hrusah hi . Naaning heh ka kong chaw a rei ruapaw cawh na cang he ceh , zecawtamaw tatah zehmai ka cang ly zong tah , “ Apostol alaicaipaw , ” naa tahpaw sahlo navy tah a nai vypaw cang bei neh .
47012012	Naa hrong letah ka ung ning tah apostol ka cangpaw a lang sahpaw paching pakhanah , khuarawhanah le ningang chuipaw sahlo khah lungsy teitah ka tua !
47012013	Naa cawtah hmingrih ka cang bang lypaw heh tah cy ly co , ahringpaw khrisawbu sahlo ka mingkaipaw he hratah ka ca mingkai he . Ma ka panah tu heh cawh pa ngethai my lo .
47012014	Atoheh naaning tlawng pawtah ka pachianah a uithungnah cang ka , naa cawtah hmingrih cang bei neh , zecawtamaw tatah ka dupaw cawh naa hnuicho cang lytah naaning na cang hri he ceh . Sawtei leh taco no le paw cawtah cho aa pacung tlung be , no le paw taco pui sawtei leh cawtah cho cawh aa pacung hri !
47012015	Macawtaco , naa cawtah ka hnuipaw maikaw le ka pung tai heh lungtho teitah ka hmang thlu a hi . Ka ca do vy tih he tah naa pa donah a zo vy ruapaw a cang maw ?
47012016	Canghrasala , naa cawtah hmingrih cang bei neh tahpaw cawh naaning zong tah ahmang tatah naa tah thlang a . Canghrasala , meh thaikheh tah ama cawh meh ziathai cang ka , dungkhei a ma zawng tatah naa rawh .
47012017	Naaning kha ka va thlawpaw he cawngsaw sahlo hmang khei ka ca dungkhei he maw ?
47012018	Tita khah naaning kha va sei rua pawtah naw neh ka , ama khatah kaa unypaw ka va taw kho . Tita taco a ca miasang he maw ? Kaaning pahning cawh lungthing maekheh tah rai kaa hre . Kaa zuipaw langpui zong a maekheh .
47012019	Ma cai chung vytei heh kaaning le kaaning khah naa hme letah ma leh cang a rungpaw tah naa ma rawh maw ? Kaa cang he peh maw ? Khazing hme letah Khri a tei ka cangpaw hratah rei peh ka , dopaw vesaw sahlo , hming kaa tuapaw maikaw heh naa thawtlungnah cawtah cang seh kaa tahpaw a cang .
47012020	Zecawtamaw tatah ka vong tihtah hmuh ka ca dupaw he hratah ca hmuh sua bei neh tah le cang seh tatah naa pa dupaw hratah cang lytah ung sua leneh takhah ka phang . A hrychaenah le , a hnachuanah le , thingchianah le , lung a tlah lynah le , thangchia reinah le , cawnguinah le , a pasangnah le , ningcang lytah khuasahnah khatah ka ca hmuh sua he a , tah zong ka phang .
47012021	Naaning khatah ka vong kaw tihtah ka Khazing tah naa hme letah ningzaw tah a pachia sua a tah le , sua thah he katei , aa pathailynah le , canu capaw suanah le a pialuipaw hringzia tah aa hringnah taikhei a ngepachih lypaw cawngsaw a hlupui cawtah lung reithui tah ka ung sua a taheh ka ci caimang .
47013001	Ma heh a uithungnah ka ca tlongnah he a cang a . Bia puimaw maikaw cawh hnikhuitu pahning a cang ly leh pathung aa ung long tah bia pacysah a cang .
47013002	Taico , a uihningnah ka ca tlong ning he takhei raering bia ka ca peh si thah he . Atoheh cawh a langpa tah ka ca ching vy hui he . Ka va kaw kaw tih leco , suanah tua katei , a ngepachih lypaw sahlo le ahringpaw sahlo khah dangtah lytah ca ung a bei he neh .
47013003	Ma cawh Khri tah kama hmang tah bia a reipaw a langsahnah hmuh naa du cawtah a cang . Khri cawh naaning khatah rai a hrening taco , a thaw dia be , a chongnah khah a langsah hri .
47013004	Bia dih a cangpaw cawh Khri cawh a ciacung ly ning tah khraws letah khaipai a cang , canghrasala Khazing hmingtuakhyná tah Ama cawh a hring . Ma hraco kaaning cawh Ama hratah a ciacung lypaw cang peh ka , canghrasala naaning naa cawtah rai hrepah rua pawtah Khazing hmingtuakhyná tah Ama leco kaa hringpaw a cang .
47013005	Zingnah letah na ung he ceh maw , ung ly he ceh tahpaw khah naaning teitah a pase la , a chaw teitah a mingpase tua my lo . Pasenah letah a tling lypaw naa cang tah cy ly co , naa chung letah Khri Zisu a ung tahpaw khah hnih thlang bei he ceh maw ?
47013006	Taico , pasenah letah kaa tlingpaw khah naa hni thlang a , tatah ka zing .
47013007	Mataico , ahmang lypaw hming naa tua ly nápaw cawtah Khazing khatah thlaw kaa chang tei . Ma cawh pasenah letah ka daw khy peh takhah a lang sá pawtah cang lytah , a daw khy lypaw ky kaa lo thlang tahmai tah naaning cawh a dingpaw hming khah naa tua a paw a cang .
47013008	Zecawtamaw tatah biahmuisui cawh ka dawkhui he peh tah ly co , biahmuisui cawh dy pawtah zehmai kaa tua khypaw ung be .
47013009	Kaaning heh kaa thaw a dia zong tah naaning naa thaw a tlung thlang caco , ka lawng thlang he peh . Taico kaa thlawchangnah cawh naaning mehtling naa cang nápaw cawtah a cang .
47013010	Ma cakua heh langpa tah ka va ciapaw cang ka , ma pawsui co naaning kha ka va tlung tihtah ka nawhnuinah cawh a sah pui tah hmang a hia a beh . Zemaw tah pawco ma nawhnuinah cawh naaning caphei nápawtah cang lytah naaning pacysah nápaw cawtah Abuipaw tah a pa pehpaw a cang .
47013011	A changnah letah uny sahlo a lawng my lo . Mehtling cang a pachia la , ka ca nawnah he khah nge my lo . Lungthing maekheh tah ung la , arai teitah ung my lo . Ma co donah le denah Khazing cawh naaning khatah a ung a .
47013012	Pakheh le pakheh khah lung pathai teitah bia a ching my lo .
47013013	Mehpathai vytei tah a dang pawtah aa ca tah he .
47013014	Abuipaw Zisu Khri ningdonah le Khazing donah le Thlawpaw Pathai huikongnah cawh naa zongmingtei cung letah ung ky seh .
48001001	Cawngsaw sahlo taitah le mehnung tah thlawpaw cang lytah Zisu Khri khah thihnah taitah a pathotu Paw Khazing le Zisu Khri tei thlawpaw , apostol a cangpaw kama Paul le ,
48001002	ma lehei kama khatah a ungpaw zingtu uny vytei tah Kalati pai letei a ungpaw khrisawbu sahlo khatah ca kaa ca kua he .
48001003	Khazing kaa Paw le Abuipaw Zisu Khri taiteipaw ningdonah le thlawlungnah cawh naaning khatah ung ky seh .
48001004	Ama taco kaa Paw Khazing a dunah naning tei hratah atocai letei chahlynah taihei kaaning pachah a pawtah a hringnah cawh kaa suanah cawtah a peh .
48001005	Khazing cawh chaizaw tah chaizaw tai rungnaw paria ky seh ! Amen .
48001006	Khri ningdonah thongtah a ca ypaw he Khazing khah palah teitah a huisai he ceh ka , thawngchaw hringpaw naa zonghno thlangpaw he ka ning a ang thlang !
48001007	Ma cawh thawngchawbia hmuisuipaw cang hrahring be . Cawngsaw thaikhehpaw tah pahnawng pakha tah ca tua he ka , Khri thawngchawbia khah paleh pahnaw tua aa du .
48001008	Kaaning kaa cang zong tah cang seh , vaicung taitah vaiming aa cang zong tah cang seh , kaa ca chingpaw he thawngchawbia khatah a naningpaw thawngchawbia a ca chingpaw he cawh chaizaw tah thaily cang ky he seh !
48001009	Kaa za rei ciapaw hrakhei atoheh ka rei hry . Naa pawng ciapaw khatah a naningpaw thawngchawbia khah pakheh kheh tah naaning khatah a rei caco , ama cawh chaizaw tah thaily cang ky seh !
48001010	Atoheh cawngsaw nawtlah khui pawtah maw ka zawng leimei , Khazing nawtlah khui pawtah maw ? A cang ly leh cawngsaw lungtong rua pawtah maw ka zawng leimei ? Cawngsaw lungtong rua pawtah ka zawng leimei pawtei a cang caco , Khri a sae cang bei neh .
48001011	Uny sahlo , kama tei ka reipaw thawngchawbia heh mehnung tuachawngpaw hming cang be taheh naa hni rua pawtah ka du .
48001012	Ma heh cawngsaw taitah ka hmuhpaw cang be ca ka , aa pa cawngpahpaw zong cang hrah be , Zisu Khri a paly ná tah ka hmuhpaw a cang hri hi .
48001013	Juda behnah phung letei ka za ungning teipaw ka hringzia lekhei zetlua tamaw Khazing khrisawbu khah za hreh he neh ka , rorang rua pawtah ka za zawng tahpaw khah naa thui thlang kho .
48001014	Juda behnah phung zuinah leco ka chikhehpaw ka mingphing hui Juda cawngsaw sahlo cawh khung ngetei he neh ka , kaa mapaw sahlo aa za zuipaw phunglang caw taco chahnai ka nge ngetei .
48001015	Canghrasala , ka pi hlai taitah a pa pahaa katei a ningdoná tah a pa ytupaw Khazing taco ,
48001016	Gental cawngsaw hrong letah Khri thawngchawbia ka rei khy nápawtah Ama a dupaw hratah a Sawcapaw cawh kama khatah a palysah tihtah aho khatah hmai a tongsianah hnui bei neh .
48001017	Kama hlai tei apostol a cangpaw sahlo a tong rua pawtah zong Jerusalem khua lang seichy hrah bei neh . Arabia raang lang khah palah teitah sei neh ka , a hning tah Damaska khuapui lang ka va kaw kaw .
48001018	Mataico kung thung khy tah Apostol Piter a tong rua pawtah Jerusalem khua lang kechy neh ka , ama khatah ning hrawhluipangaw ka caang .
48001019	Abuipaw a unypaw Jeims zong a tongpai neh ka , ahringpaw apostol sahlo duitei cawh hmuh tlang bei neh .
48001020	Naaning khahei ka hingbia va cia bei neh tahpaw cawh Khazing hme letah ka rei ngangpaw a cang .
48001021	Ma khy taico Siria raang le Silisia raang lang ka sei .
48001022	Judia raang chung leteipaw Khri a khrisawbu sahlo taco kama cawh pungpá tah pa hmuh bang bei he .
48001023	Canghrasala , “ Kaaning a za ma hrai teipaw cawngsaw khah atoheh cawh hlyde a za pachiapaw zingnah kong khah a rei lai hrah myca , ” tahpaw thongpang cawh aa thui tei .
48001024	Macawtaco kama ka rawng tahei Khazing cawh aa reithai .
48002001	Kung hrawhluipali khy tah Barnaba khatah Jerusalem lang ka kechy kaw . Tita zong ka chui pai hrah .
48002002	Apalynah ka hmuhpaw hratah ka seipaw cang ka , Gental cawngsaw sahlo khatah ka reipaw thawngchawbia khah ka chingpase he . Canghrasala , ma ka rei paselaipaw heh aa hotu sahlo hai letah long a cang , zecawtamaw tatah hninglang letei ka za hre ciapaw rai cang seh , atohei ka hre lepaw rai cang seh , a longpaw tah cangsah du bei neh .
48002003	Kama khatei a seihrahpaw Tita hmai khah Grik cawngsaw a cang thlang naná teitah ahotahmai tah cingpatai siachai bei he .
48002004	Zemaw ma kong heh a chua tahpaw co , Khri Zisu letei kaa hnuipaw zalongnah khah lah pah hly pawtah le kaaning khah cingpatainah sae tah tua pawtah uny pakheipaw sahlo cawh kaa hrong letah a va nae he .
48002005	Kaaning taco aa reipaw khah sungkheh tei hmai nge pah bei peh , zecawtamaw tatah naaning letah ahmangpaw thawngchawbia cawh a ung paria thlang nápaw cawtah a cang .
48002006	Mehpuimaw aa tahpaw he sahlo tah ka reipaw bia letah zehmai chahchi bei he . Aho a cang zong tah ka cawtah zehmai a cangpaw hlui be . Khazing tah alailang hmuisang ming tah bia pace be .
48002007	Piter cawh Juda cawngsaw khatah thawngchawbia rei rua pawtah Khazing tah a thingpaw hratah kama zong Gental cawngsaw khatah thawngchawbia rei rua pawtah rai a pa khingpaw heh aaning sahlo tah aa hni thlang .
48002008	Juda cawngsaw khatah apostol a cangpaw Piter a rai hrenah letei rai a hrepaw Khazing tah Gental cawngsaw khatah apostol a cangpaw kama ka rai hrenah letah zong rai a hre hrah .
48002009	Hotu cai a cangpaw he Jeims le Piter le Johan tah kama letei pehpaw Khazing ningdonah khah aa hmuh tihtah aa ma chyhlangpaw palangnah tah Barnaba le kama cawh kaa kih aa ma tle . Gental cawngsaw sahlo khatah kaaning sei pawtah le Juda cawngsaw sahlo khatah aaning sei pawtah khei aa naw a tlah .
48002010	Hming sangkheh aa ma chingpaw cawh mehsisah bawkhang khah a thui paria thlangpaw khah cang ka , ma cawh kama zong tah tua ka du caipaw khah a cang .
48002011	Piter cawh Antiok khuapui lang a va tlong ning tah ahmangpaw tah hming a tualynah cawtah hmedai teitah ka mochia .
48002012	A va phah hmasaw taw ning tah Gental cawngsaw sahlo khatah batui a e hrui . Canghrasala , Jeims tah a thlawpaw he Juda cawngsaw thaikhehpaw aa va chua tihtah e du khawh lytah Gental cawngsaw taitah a patlia kaw , zecawtamaw tatah cingpatai a hy aa tahpaw Juda sahlo khah a cinah caw he tah a cang .
48002013	Ma hraco Piter tah a tua cawtah a hringpaw Juda cawngsaw sahlo zong tah Juda cawngsaw a cang lypaw zingtu sahlo khakhei batui e hrui ngang khawh bei he . Aaning sahlo aa hringzia ahmang lypaw taco Barnaba zong hruipahrih hrah ka , aaning sahlo aa tuapaw hrakhei a tua hrah .
48002014	Ma sahlo tahei biahmuisui thawngchawbia heh zui khawh bei he tah ka hmuh tihtah aa zawpui hme letah Piter cawh , “ Nama cawh Juda cawngsaw na cang thlang naná teitah Juda cawngsaw hratah ung ly ceh tah Gental cawngsaw hratah na ung . Ma heh zekhatamaw a cang , Gental cawngsaw sahlo khah Juda phung naa zui a tatah na tah zia he ?
48002015	Kaaning sahlo cawh Juda no le paw tah sahpaw cang he peh ka , Gental cawngsaw sahlo hratah mehsua tatah tah cang bei peh .
48002016	Cawngsaw cawh phungbia zuinah thongtah cang lytah Zisu Khri letei zingnah thongtah Khazing tah thai a cangsah tahpaw cawh kaa hni . Macawtaco , Khri letei angepainah thongtah mehding tah cyhlang kaa cang nápawtah kaaning zong Khri Zisu letah zingnah kaa chiapaw a cang . Phung zuinah thongtah cang a be , zecawtamaw tatah phung zuinah thongtah ahohmai thaicangsah cang bei he takhah kaa hni .
48002017	Khri letah mehding tah cyhlang pawtah kaa pachia chung tahei peh , kaaning cawh mehsua ka cang thlangpaw tei a cang caco , Khri cawh sua tuanah letah thaw a peh hrah tahnah a cang maw ? Cang hrahring be .
48002018	A cang naná tah ka hlawh ciapaw phunglang khah ka zui kaw caco , kama cawh phunglang a rawhtu ka cang tahnah a cang .
48002019	Khazing cawtah ka hring khy nápawtah ka cawtah thihnah a cangpaw phungbia taikhei ka thi myca .
48002020	Kama cawh Khri khatah khaipai cang myca neh ka , hring khawh bei neh . A cang naná teitah Khri cawh ka chung letah a hring myca . Pungsaw tei ka hringpaw hringnah heh pa do katei ka cawtah a hringnah a peipaw Khazing Sawcapaw ka zingnah rawng tah ka hringpaw a cang .
48002021	Khazing ningdonah cawh ze lypaw tah tua bei neh , zemaw tah pawco , dingnah cawh phungbia thongtah hmuh khy a cang caco , Khri thihnah cawh ze lypaw a cang a , ” tatah ka tah .
48003001	Naaning Kalati cawngsaw mehruh sahlo ! Aho ky maw , a ca pamo he ? Naa mehmuh letah pui Zisu Khri khraws letah aa khaipaipaw khah a sepaw tah ka ca ching thah he kha !
48003002	Naaning taitah hming sangkheh hni ka dupaw cawh phungbia zuinah thong tamaw Thlawpaw naa hmuh , a cang ly leh naa thuipaw thawngchawbia naa zingnah thong tamaw ?
48003003	Ma tlua hei maw naa hru thlang ? Naa pathoning takhei Thlawpaw tah patho he ceh ka , naa patlung langchang letah mehnung a zawngná tamaw patlung na du ?
48003004	Ma vytei reithui naa ingpaw khah zehmai lytah maw a cang thlang a ? Zehmai lytah cang kheh seh tah ka du .
48003005	Phungbia naa zui cawtah khei Khazing tah ningang chuipaw khah naa hrong letah tua tah a Thlawpaw cawh a ca peh he maw ? Naa thuipaw thawngchawbia naa zing rawng tah maw ?
48003006	Abraham khah pacang tua hmai o . “ Khazing khah zing ka , ma cawh dingnah tah reipah a cang . ”
48003007	Macawtaco Khazing a zingpaw cawngsaw maikaw cawh Abraham sawtei a cang he tahpaw heh hnih my lo .
48003008	Zingnah thongtah Gental cawngsaw sahlo cawh Khazing tah thai a cangsah he takhah Capathai taco a rei hlang thah . Ma thawngchawbia heh Abraham hai letah , “ Nama na thongtah mingphing vytei cawh bonghnang song a cang he a , ” tatah phyhlang a cang .
48003009	Macawtaco , zingnah a hnuipaw cawngsaw sahlo cawh Abraham tei a zingnah thongtah a cypaw bonghnang khah aa hrong he .
48003010	Mehding aa cang nápaw cawtah phungbia zuinah a paichaipaw cawngsaw vytei cawh chiasahnah rai letah a ungpaw a cang he . Zecawtamaw tatah , “ Phungbia cabu letei ciapaw maikaw a tua pazo lypaw cawngsaw maikaw cawh chiasah a cang he , ” tatah cia a cang .
48003011	Ahohmai Khazing hme letah phungbia thongtah a dingpaw ung bei he tah cawh a se , zecawtamaw tatah , “ Zingnah tah a hringpaw he cawh mehding a cang he , ” tatah Capathai tah a tah .
48003012	Phungbia cawh zingnah letah a pahnia be . Ma hraco cang lytah , “ Phungbia tah tuápaw a cang a tahpaw sahlo khah a tuatupaw cawngsaw cawh ma aa tuapaw hming sahlo thong co , a hringpaw a cang he , ” a tah .
48003013	Khri cawh kaa cawtah chiasah a cangnah cawtah phungbia chiasahnah taitah kaaning cawh a ma tlang . Zecawtamaw tatah , “ Thing letah khaipaipaw cawngsaw maikaw cawh chiasahpaw a cang he , ” tatah ciapaw a cang .
48003014	A ma tlangpaw cawh Abraham letei pehpaw bonghnang khah Khri Zisu thongtah Gental cawngsaw sahlo khatah a tlung khy hrah nápaw cawtah a cang , ma pawsui co , biakangpaw Thlawpaw Pathai khah zingnah thongtah kaa hmuh khy a .
48003015	Uny sahlo , ningting kaa hringnah leteipaw taihei tawchingnah bia sangkheh tah law tua neh . Cawngsaw tei biatainah a tuapaw , pacysah ciapaw khah ahotahmai tah rorang tah chahchi khy bei he , ma hraco Khazing biatainah letah a cang hrah .
48003016	Biakangnah sahlo cawh Abraham le a pathlah khatah pehpaw a cang . Capathai taco , “ Pathlah sahlo , ” a silang cawh cawngsaw a hlupui , tatah tah be . A cang naná tah , “ Na pathlah , ” tah ka , a silang cawh cawngsaw pakheh Khri kong khah a reipaw a cang .
48003017	Ka rei dupaw cawh kung 430 khy taiteipaw phungbia takhei Khazing tah a hmasaw tei , Abraham khatah a za tuapaw biataipaw khah rawh khy be ca ka , biakangnah khah sangtle lytah tua khy be .
48003018	Khazing rycynah cawh phungbia letah a pahnia caco biakangnah letah a pahnia be tahnah a cang . Canghrasala , Khazing tah a ningdo ná tah Abraham khah a pehpaw cang ka , biakangnah thongtah a cang .
48003019	A cang caco , phungbia cawh zecawtamaw peh a cang ? Cawngsaw khah zetlua tamaw aa sua takhah palang rua tah cang ka , ma phungbia cawh Khazing biakangpaw pathlah a va lang hlai tai cawtah a cang . Phungbia cawh Khazing le mehnung kaa letei aly a cangpaw Moses khakhei vaiming hmang tah peh a cang .
48003020	Aly lang a seipaw cawh phukheh caw longtei tah sei be . Canghrasala Khazing cawh pakheh tei suipaw a cang .
48003021	A cang caco , phungbia cawh Khazing biakangpaw khatah a cakhae he maw ? A cakhae hrahring bei he ! Phungbia tahei male hringnah a peh khy a cang caco , ma phungbia thong co , dingnah cawh hmuh khy a cang hrahring a .
48003022	Canghrasala , Capathai taco khazaw pungpaluh heh suanah rai letah a ungpaw a cang , tatah a tah . Macawtaco Zisu Khri zingnah thong tei , pehpaw biakangnah cawh a zingpaw sahlo khatah peh a cang .
48003023	Zingnah a va chua hlai taco phungbia takhei thong letah a ma thlah thlu , zingnah a lang nápaw cai tai khah a ma hrai thlang .
48003024	Macawtaco , Khri khatah tlungkhui kaa cang khy nápawtah le zingnah thongtah thai kaa cang khy nápawtah phungbia cawh langchuitu a cang .
48003025	Atoheh cawh zingnah cawh va chuh myca ka , phungbia langhruinah rai leco ung khawh bei peh .
48003026	Naaning vytei cawh Khri Zisu leteipaw zingnah thongtah Khazing sawtei sahlo cang he ceh ka ,
48003027	Khri letei baptisma a cangpaw naaning vytei cawh Khri khah na buh myca he ceh .
48003028	Juda cawngsaw , Grik cawngsaw , sae , mehzalong , canu , capaw tah ung khawh lytah naa zongmingtei co , Khri Zisu letah pungkheh na cang myca he ceh .
48003029	Khri na hnui caco Abraham pathlah cang he ceh ka , Abraham khatah pehpaw biakang hrakhei rycytu na cang he ceh .
48004001	Ka rei dupaw cawh rycytu cawh zezongpui vytei a cy thlu ruapaw cang hmai seh la , nyheh a cang chung vytei cawh sae khatah a cangpaw beh .
48004002	A paw tei a reisipaw cai a tling hlai tai cawh a mingkaitu le a congtu kih rai lekhei a ungpaw a cang .
48004003	Ma hraco kaaning zong khazaw biahnuinah phung rai letei sae a za cangpaw nyheh hratah kaa za cang .
48004004	Canghrasala , a cai a zaw tih taco , Khazing tah Ama a Sawcapaw phungbia rai letei a ungpaw , canu tei sahpaw cawh ,
48004005	phungbia rai letei a ungpaw kaaning sahlo cawh a sawtei leh kaa cang khy nápaw cawtah khei kaaning tlang pawtah a za thlaw .
48004006	A sawtei leh kaa cang cawtah Khazing tah a Sawcapaw a Thlawpaw cawh kaa lungthing chung letah za thlaw ka , ma Thlawpaw taco , “ Abba , Apaw , ” tatah a y .
48004007	Macawtaco sae cang khawh bei he ceh , sawtei leh cang myca he ceh ka , sawtei naa cangnah cawtah Khazing tah rycytu tah a ca tua my ca he .
48004008	Khuahlai tei Khazing naa za hni ly ning takhei co , khazing hmuisui a cang lypaw aa sae khah na cang he ceh .
48004009	Canghrasala , atoheh cawh Khazing naa hni , a cang ly leh Khazing tei a hnipaw na cang hri he ceh . Zecawtamaw a chahnai khawh lypaw le a padia a padapaw khazaw biahnuinah phung lang na paleh kaw zia he ceh ? Ma sahlo sae letei ung kaw camaw naa du ?
48004010	Ning puimawpaw , thlaw puimawpaw le khuacai puimawpaw le kung puimawpaw sahlo cawh naa panaw tei !
48004011	Naa cawtah raisah ka hrepaw khah a longpaw tah naa tua sua a , tah ka phang caimang .
48004012	Uny sahlo , kama hrahei cang my lo , tatah ka ca naw he . Zemaw tah pawco , kama zong naaning hratah ka cang hrah . Ka cung letah hmingsua zehmai tua bei ceh .
48004013	Naa hni thlangpaw hratah naaning khatah thawngchawbia ka va rei hmasaw taw ning takhei ka dang lypaw rawng tah a cang .
48004014	Ka dang lypaw khah naaning hnehsahnah tah a cang hmai takhei zetah parei lytah ung beca he ceh ka pa nytaw bei he ceh . Khazing a vaiming hratah le Khri Zisu hratah achaw teitah naa pa cyhlang laky thlang kho .
48004015	Ma ning takhei na lawng ngetei he ceh kho , ma vytei khah zelang maw a ung thlu ? Cang khy seh la naa mehlung hmai khy hly he ceh ka , naa pa peh thlang a , tah cawh ka rei ngang .
48004016	Biahmuisui ka ca chingnah rawng he tah atoheh naa carae ka cang sua myca maw ?
48004017	A pa dytu sahlo tei chahnai aa ngepaw cawh naaning te pahnei rua pawtah a cang , canghrasala naa caw taco a chahnah ung be . Aa dupaw cawh naaning khah kaaning taitah pachai khah cang ka , ma pawsui co , aaning aa cawtah chahnai naa nge khy nápaw khah a cang .
48004018	Tingainah achawpaw tua rua pawtei chahnai nge cawh a chah thlang , naaning zong kama ka ungning long tah cang lytah naa tua teipaw le naa tua paria teipaw a cang .
48004019	Ka dopaw sawtei sahlo , naa cawtah canu ny ung risaw aa taipaw hratah ka tai kaw hui . Naa chung letah Khri cangnah khah a ung hlai vytei cawh ka tai cong thlang hi .
48004020	Ato lehei co , naaning khatah ung tah ka orei zong pananing ka du caimang , zemaw tatah naa kong lehei ka lung hna a hnawh ngetei myca !
48004021	Naaning phungbia rai letei ung a dupaw sahlo , ma heh pa ching tua o . Phungbia tah zemaw a rei takhah hnih bei he ceh maw ?
48004022	Ma heh ciapaw cawh a cang . Abraham tah sawcapaw pahning a hnui , pakhehpaw cawh saecanu Haga khatah a sahpaw cang ka , pakhehpaw cawh meh zalong Sara khatah a sahpaw a cang .
48004023	Saecanu khatei a sahpaw a sawcapaw cawh cawngsaw phung tah a pipaw a cang ; canghrasala mehzalong khatei a sahpaw a sawcapaw cawh biakangpaw hratah a pipaw a cang .
48004024	Ma hming sahlo heh tawchingnah tah lah khy a cang he . Zemaw tah pawco , ma canu pahning heh biahrai sanghning tawchingnah a cang he . Biahrai sangkheh cawh Sinai tlaang letah peh a cang . Ma biahrai cawh saecanu a cangpaw Haga khakhei tawching cang ka , sae a cangpaw sawtei sahlo khah a sah he .
48004025	Haga cawh Arabia raang letei a ungpaw Sinai tlaang caipaw khah a cang . Atochai letei Jerusalem khuapui takhei a cang , zecawtamaw tatah Jerusalem le a cawngsaw sahlo cawh sae hratah phungbia rai letah a ung he .
48004026	Canghrasala vaicung Jerusalem cawh a zalongpaw cang ka , ama cawh kaaning kaa no a cang .
48004027	Ma heh ciapaw cawh a cang , “ Vy a cingpaw canu , sawtei a sah khy lypaw a lawng tua , nama ny ung risaw a ing bang lypaw lunglawngná khei y tua , zecawtamaw tatah ama long teitah a cangpaw canu cawh a pasae khatah a ungpaw canu navy khei sawtei hlu vy a hnui a , ” tatah a tah .
48004028	Atoheh cawh naaning uny sahlo cawh Sara tei a sahpaw Isak hratah biakangpaw sawtei naa cang he ceh .
48004029	Ma ningcai taco cawngsaw phung tei a pipaw sawcapaw takhei Thlawpaw hmingtuakhyná tah a pipaw sawcapaw khah a hreh . Ma cawh ato khahei a lo .
48004030	Canghrasala , Capathai tah zemaw a rei ? “ Saecanu le a sawcapaw khah papia o , zecawtamaw tatah saecanu a sawcapaw taco a zalongno a sawcapaw khatah hmingkheh tah a paw a ry cawh a hrawng khy be , ” a tah .
48004031	Macawtaco uny sahlo , kaaning sahlo cawh saecanu a sawtei leh cang ly patah a zalongno a sawtei leh ka cang hri he peh hi .
48005001	A zalongpaw kaa cang nápaw tah , Khri tah phungbia sae cangnah taitah a ma chuasah myca . Macawtaco cyky tah a daw tah sae cangnah lang cawh kaw kaw khawh khe lo .
48005002	Ka bia heh nge my lo ! Kama Paul tah ma heh ka ca ching he hi . Cingpatai naa cang thlang caco , Khri cawh naa cawtah mai hnui be tahnah a cang a .
48005003	Cingpa naa taisah caco he ceh phungbia khah a zongmingtei tah naa zui lalo a hy , taheh ming maikaw ka ca thuisah hry he .
48005004	Phungbia zuinah thongtah thaicang a pachiapaw cawh Khri kha a huikongnah rui a chehchungpaw cang he ceh ka , ningdonah khatah naa pachai he ceh .
48005005	Canghrasala , kaaning cawh Thlawpaw thongtah zingná tah kaa hnabeisuipaw dingnah khah a ngete lytah kaa haw thlang .
48005006	Khri Zisu leco cingpa a tai le a tai ly cawh a biapuipaw cang be . A biapuipaw cawh doná tei , palang sápaw zingnah khah a cang .
48005007	Saipasih a zongnah lekhei achaw teitah sai leimei thlang he ceh ka , ahomaw biahmuisui nge khah a ca pakhang he ?
48005008	Ma hapaw laipasongnah cawh naaning a ca ypaw he Khazing taitei a va chuhpaw cang bei kho .
48005009	A raering my lo , “ Raangri a cawngtei tah vedi nawng ciapaw cawh a pungpui tah a thosah khy . ”
48005010	Canghrasala , zingnah phingcang hnui a bei he ceh takhah Abuipaw letah ka zing . Naaning ung thaily tah ca tua he katei , hna a ca hnawh pawhe cawh aho aa cang tahmai Khazing tah dang a tah thlang tae he .
48005011	Uny sahlo , cingpa a tainah kong heh y khui leimei thlang neh seh la , zecawtamaw hrehnah heh ka ing leimei thlang ? Cingpa a tainah kong ka cawngpah thlangpaw he tei a cang caco , khraws kong ka reinah thong hei buaibanah a ung tlung a be .
48005012	Ung thaily tei a ca tuapaw he sahlo cawh aa reipaw hraco chang ky tah zui he seh la , aa chiachaw zong tai lalo he seh tah ka du .
48005013	Ka uny sahlo , naaning cawh zalongnah hmuh rua pawtah y na cang he ceh . Canghrasala , ma zalongnah cawh ngaisaw phung zuinah rua pawtah hmang khe lo . Pakheh le pakheh khah doná tah a bawkhang hri my lo .
48005014	Phungbia vytei cawh , “ Na ingpaw khah nama na dopaw hratah va do my lo , ” tahpaw biapeh sangkheh lehei a tling he hi .
48005015	Pakheh le pakheh a ty tah le a patei tei naa ung caco , a raering my lo . Pakheh le pakheh na hlyde thlu tae he ceh .
48005016	Ka rei dupaw cawh Thlawpaw chuithlahnah hratah naa hring caco , ngaisaw phung khah tua bei he ceh , taheh a cang .
48005017	Ngaisaw phung cawh Thlawpaw dunah khatah a raecakah ka , Thlawpaw dunah cawh ngaisaw phung khatah a raecakahpaw a cang . Aaning cawh sangkheh le sangkheh khah a carae he ka , macawtaco tua naa dupaw khah tua khy bei ceh .
48005018	Canghrasala , Thlawpaw tei hruipaw naa cang caco , phungbia rai letah ung bei ceh .
48005019	Ngaisaw phung a tuasanah sahlo cawh a se thlang ; canu capaw suanah , tuasanah a pathai lypaw , hringzia a pialuipaw ,
48005020	nono behnah le ca-ia peh le pacangnah , male a hua , a rai lynah , hnachuanah , thingaenah , ma kong longtei pacangnah , lung a tlah lynah , a chaichynah ,
48005021	le zia hnuinah , zu ruinah le khuabalung pathih tah a nawngnangnah le , ma hapaw hming a hlupui khah a cang he . Ma hratei a ungpaw cawngsaw sahlo taco Khazing painah raang cawh cy khy bei he , taheh ka za ca ching thah pawhe hrakhei ka ca ching hry he .
48005022	Canghrasala , Thlawpaw tah kaaning letah a chua sahpaw cawh donah , alawngnah , denah , lungsynah , zawngrawhnah , chahnah , zingchuipaw cangnah ,
48005023	ningnainah le , ma le ma a hraipaking khynah sahlo khah a cang he . Ma hming sahlo khatei a cakahpaw phungbia zehmai ung be .
48005024	Khri Zisu a tei a cangpaw taco , a ngaisawpaw sua dunah phung khah a tlechainah le a dunah khakhei khraws letah a khaipai thah myca .
48005025	Thlawpaw tah hringnah tha a ma peh myca cawtah Thlawpaw khatah seihrui he peh .
48005026	Rongke paw cang be caka , pakheh le pakheh thing a ae sápaw zong cang be . Pakheh le pakheh zia a hnui ruapaw cang be .
48006001	Uny sahlo , pakhehpaw cawh suanah letah a tlah a cang caco , naaning Thlawpaw saw a cangpaw takhei ma paw cawh reinai teitah lang ding letah naa va kawkhui ruapaw a cang . A mingpai my lo , naaning tu maw tuhso cang hrah lehe ceh .
48006002	Naa hmingrih khah a chang la , ma naa tuanah thong khei , Khri phungbia khah naa patling a .
48006003	Pakheh kheh tah zehmai cang tlung lytah ming hringpaw navy tah ka chah vy tatah a rawh caco , ama le ama a dungkheipaw a cang .
48006004	Ming maikaw tah ama a tuasenah khah a ming pase seh . Ma tai long co , cawngsaw hringpaw khatah a pakhing hy lytah ama le ama a cung letah longlong a pachaw khy a .
48006005	Zecawtamaw tatah mingting tah ma leh hming cacy khah ama teitah pho a hy .
48006006	Khazing bia cawngpah a cangpaw cawngsaw taco a cawngpahtu khah hming chawpaw sahlo tah chaichy hrápaw a cang .
48006007	Dungkhei tah ung khe lo . Khazing cawh pasipasa khypaw cang be . Cawngsaw taco a tupaw khah a hria a
48006008	A ngaisaw phung dunah thleci a vapaw taco , rorangnah khah a hria a . Thlawpaw dunah thleci a vapaw taco , chaizaw hringnah khah a hria a .
48006009	Hmingchaw tuanah letah kaa thaw bang kheh seh , zecawtamaw tatah kaa tai lypaw tei a cang caco , a cai a zaw tihtah a thuipa cawh kaa hria tae thlang a .
48006010	Macawtaco caichaw kaa hnuining maikaw tahei ming vytei cawtah chahnah tua he peh , a biapui tah zingtu ingchungkho a cangpaw cawngsaw sahlo cawtah tua he peh .
48006011	Mingtua hmai o , ma heh kama ka kih ceingei tah naaning khatah ka ciapaw cang ka , casang alaipaw pui tah ka cia hi .
48006012	Alailang letah a ngecang a dupaw sahlo tah naaning khah cingpa a taisah hrahring pawtah a pachiapaw he a cang . Ma hratei aa tuapaw a silang cawh khraws letei khaipaipaw Khri kong cawngpahnah rawng tei tai-ingnah khah cahri aa du cawtah a cang .
48006013	Cingpa a taipaw cawngsaw sahlo takhei hmai phungbia cawh aa zui hlui tlung be , canghrasala cingpa a tai he seh tah aa ca dupaw he cawh ma thong khei , a pachaw aa du cawtah a cang .
48006014	Kama cawh kaa Buipaw Zisu Khri a khraws tah cy ly co ze hringpaw hming cawh a pachaw by bei neh . Zecawtamaw tatah khraws thongtah khazaw heh ka caw taco thi thah ka , kama zong khazaw cawh ka thih sai thah hrah .
48006015	Cingpa a tai le tai ly cawh zehmai cang be , a biapuipaw cawh mehtha cang heh a cang .
48006016	Thlawlungnah le zawngenah cawh ma phung a zuipaw vytei aa cung letah le Khazing cawngsaw hmuisui aa cung letah tlung ky seh .
48006017	A changnah letah co , ma taihei co , ahotahmai hnahnawhnah pa pei tua khawh kheh he seh , zemaw tah pawco , ka pung leteipaw hmawda sahlo tahei Zisu a raihretu ka cangpaw cawh a langsah thlang he .
48006018	Uny sahlo , kaa Buipaw Zisu Khri a ningdonah cawh naa thlawpaw khatah ung ky seh ! Amen .
49001001	Khazing a rei tei Khri Zisu apostol a cangpaw kama Paul tah , Khri Zisu letei zingchuipaw Efesa khuapui mehpathai sahlo khatah ca ka ca kua he .
49001002	Kaa Paw Khazing le Abuipaw Zisu Khri taiteipaw ningdonah le thlawlungnah cawh naaning khatah ung ky seh .
49001003	Kaa Buipaw Zisu Khri a Paw le a Khazing , Khri Zisu letah Thlawpaw lang bonghnang maikaw khatei vaicung bonghnang a ma songtupaw cawh reithai tah ung ky seh .
49001004	Ama taco a mehmuh letah a pathaipaw le suise a kawh lypaw cang rua pawtah Khri letah khazaw tua hlai taitah kaaning cawh a ma thing .
49001005	Doná tah Khazing taco a dupaw le a lungtlingnah hratah Zisu Khri thongtah a sawtei leh cang rua pawtah khei a ma rawh pacia thah .
49001006	Macawtaco , a dopaw a Sawcapaw letah amai lytah a ma pehpaw , arungnawpaw a ningdonah rawng tahei Khazing cawh reithai he peh .
49001007	Khazing ningdonah a chang thai lypaw rawng takhei a thisai thongtah sua ngethainah le tlangnah cawh Khri letah kaa hmuh .
49001008	Ma ningdonah cawh singnah le hninah vytei khatah Khazing tah a ma luisopaw a cang .
49001009	Taico a lungtlingnah hratah Khri letei a tingpaw a dunah biaparuh khah kaaning cawh ma hnisah ka ,
49001010	ma cawh a cai le a ning a va tling tihtah alui le avai letei a ungpaw hming vytei khah lu lukheh a cangpaw Khri a rai lekhei hmingkheh tah pahmo khah a cang .
49001011	Ama a khuakhangpaw le a za khykhi ciapaw hratah zezong a dunah le a tingpaw kha a tlahpaw teitah a tuatu taco Khri letah a ma thing .
49001012	Macawtaco Khri letah hnabeisuinah a hnui tawpaw kaaning sahlo tah Khazing rungnawnah cawh reithai he peh .
49001013	Taico naaning sahlo zong naaning pachahnah thawngchawbia hmuisui thui he ceh ka , naa zing ning taikhei Khri letah na ung hrah he ceh . A zing ciapaw naaning sahlo cawh Khazing tei na cang he ceh tah hninah tah biakangpaw Thlawpaw Pathai khei Ama leco cakhai tah nang na cang he ceh .
49001014	Thlawpaw Pathai cawh Khazing tah bia a ma kangpaw ry sahlo khah kaa cy a tah hninah amakhang a cang . Ma cawh Khazing tei a cangpaw sahlo tlangnah ning a tlingnah tai a rungnawnah reithainah a cang .
49001015	Ma rawng tahei , Abuipaw Zisu letei na ngepainah he ceh le mehpathai vytei naa donah pawhe kong ka thui ning ri taikhei ,
49001016	naa cawtah lawngbia hlai heh bang bei neh , ka thlawchangnah maikaw letah ka ca thui paria thlang he .
49001017	Kaa Buipaw Zisu Khri a Khazing , a rungnaw caipaw Paw tah ama naa hnipase khy nápawtah singnah Thlawpaw le hnipasenah cawh ca pei ky he seh tatah thlaw ka chang tei .
49001018	Naa lungthing meh a pasing khy nápaw caw zong tah thlaw ka chang , ma cawh a ca y hnohnangpaw he hnabeisuinah khah naa hni khy nápaw cawtah le mehpathai sahlo cy ruapaw ry a rungnaw zia naa hni khy nápaw cawtah a cang .
49001019	Taico Ama a zingpaw kaaning sahlo kaa caw tei zekhatahmai tah reipakhing khy lypaw a laisuipaw a hmingtuakhynah naa hni khy nápaw caw zong a cang . Ma hmingtuakhynah cawh alai ngeteipaw a thawtlungnah a rai hrenah khatah a lo ka ,
49001020	Khri khah thihnah taitah patho kaw ka , vaicung raang letei a cacang lang letah a tysah ning tei a hmangpaw khah a cang .
49001021	Thlawpaw lang uhnah vytei le nawhnuinah sahlo le hmingtuakhynah le painah vytei le ming sahpaw vytei cung letah Ama cawh uhtu a cang . Ma cawh atocai caw long tahei cang lytah a va chuh lepaw cai caw zong tah a cang .
49001022	Taico Khazing tah zezongpui khah a pherai letah chia ka , khrisawbu cawtah zezongpui letah lu cangpaw tah a chia .
49001023	Khrisawbu cawh Ama a pung , Ama a tlangtlingnah cang ka , Ama tah zezongpui khah kawkih letah a chisah .
49002001	Khuahlai taco naaning cawh rei naa nge lynah cawtah le , naa suanah cawtah khei thlawpaw letah mehthi na cang he ceh .
49002002	Khazaw phunglang suanah khah naa zui . Alui le avai kaa letei nawhnuinah a hnuipaw , zinglytu sahlo hrong letei rai a hre leimeipaw thlawpaw khah naa zui tei .
49002003	Kaaning vytei zong heh khuahlai taco , aaning sahlo hratah kaa za hring hrah . Kaa pikhuipaw ngaisaw phung dunah tei a thokhuipaw chahlynah khah tua he peh ka , suadunah le a pacangnah khah kaa zui lai . Ming hringpaw sahlo hratah Khazing thingaenah aa ing tlang hrahring ka cang he peh .
49002004	Canghrasala , a ma do tunah cawtah zaangsawnah a chang thai lypaw Khazing taco ,
49002005	rei nge ly rawng tei mehthi kaa cangning tahmai tah Khri leco a ma hringsah , ma cawh ningdoná tei pachah naa cangnah cawtah a cang .
49002006	Taico Khazing tah Khri khaco ma patho ka , Khri Zisu letah Ama khatah vaicung raang leco a ma tysah hrui ,
49002007	ma heh a va chuh lepaw cai letah zekhatahmai tah reipakhing khy a cang lypaw , a chang thai lypaw a ningdonah Khri Zisu letei kaaning khatah a ningdonah a palangpaw hmuhsah ruapaw cawtah a cang .
49002008	Zingnah thongtah ningdoná tah pachah naa cang he ceh . Ma cawh naaning taiteipaw cang be , Khazing lahsong a cang ,
49002009	tuasanah rawng tah cang be , macawtaco ahohmai a pachaw khy bei he .
49002010	Hmingchaw tua rua pawtah Khri Zisu letah sahpaw Khazing kih chuh ka cang he peh . Ma hmingchaw sahlo tua ruapaw taco Khazing tah kaa cawtah a pachia ciapaw khah a cang .
49002011	Macawtaco chuakehnah lang tah naaning Gental cawngsaw sahlo , khuahlai tei naa cangnah khah a thui thlang my lo . Naaning cawh , “ Cingpa a tai lypaw sahlo , ” tatah , “ Cingpa a taipaw sahlo , ” ( mehnung kia tah ngaisaw letei cingpa a taipaw he a cang ) tah aa tahpaw na cang he ceh .
49002012	Ma ning takhei co Khri khatah na chai he ceh . Israel mingphing cangnah letah reipaipaw cang bei he ceh , biakangnah a cangpaw biahrainah lekhei khuachai cang he ceh ka , khazaw lehei Khazing hnui ly le hnabeisuinah hnui lytah naa cang kho .
49002013	Canghrasala atoheh cawh Khri Zisu letah naaning khuahlai tei langhlaw letah a ungpaw sahlo khah Khri thisai thongtah langne letah chia na cang myca he ceh .
49002014	Ama ceingei cawh ka rainah peh , mingphing phinghning khah phingkheh tah a ma tuatu , a pachaichynah tlaipia a chehthlahtu , a caraenah lungrua a chingthlah tu ,
49002015	phungbia khah a phunglang khakhei a pungsaw thih ná tah a hlyde tu a cang . Ama a tingpaw cawh phinghning a cangpaw khah Ama letah a thapaw phingkheh tah papi tei arainah laisá pawtah a cang .
49002016	Khraws letah a thinah thongtah Khri tah aa pahning co pungkheh tah Khazing letah a raisah he ka , aa caraenahpaw he khah a hlydepah he .
49002017	Ama cawh a vong ka , langhlaw letah a ungpaw naaning le langne letah a ungpaw aaning sahlo khatah arainah kong thawngchawbia cawh a rei .
49002018	Ama a thongtah Thlawpaw sangkheh tah Paw khatei a nae khynah khah kaa hnui va veipaw a cang .
49002019	Macawtaco naaning cawh raang cangpaw cawngsaw le khuachai cang khawh bei he ceh . Naaning cawh Khazing cawngsaw sahlo khatah raang cawngsaw cang hrui he ceh ka , Khazing ingchungkho cawngsaw na cang hri he ceh .
49002020	Naaning cawh apostol sahlo le Khazing khuavang sahlo tei ahrangbingpaw cung letah sahpaw ing hratah cang he ceh ka , Khri Zisu ceingei cawh abiapuicaipaw ingki lung khah a cang .
49002021	Ama leco ing pungpaluh cawh a pato thlu he ka , Abuipaw letah behnah ing pathai pawtah padawchypaw a cang .
49002022	Taico Khazing tah a Thlawpaw tah a ungsopaw ing cang rua pawtah Ama leco naaning sahlo zong hmingkheh tah bing hruipaw na cang he ceh .
49003001	Ma rawng tahei kama , Paul cawh naaning Gental cawngsaw sahlo naa cawtah Khri Zisu tah rai a pakhing rawng tah thong ka tlahpaw a cang .
49003002	Naaning naa cawtah Khazing tah a ningdonah thongtah ma rai heh a pa sia tah cawh naa hni thahpaw a cang .
49003003	A cui teitah ka cia ciapaw hrakhei ma biaparuh heh apalynah tah a pa hni sahpaw cawh a cang .
49003004	Mataico ma ca heh naa rei tihtah Khri biaparuh khah zetlua tamaw ka hni tahpaw heh naa hni khy thlang a .
49003005	A khung ciapaw chai sahlo leco Khazing tah ma heh cawngsaw khatah phy bang beh . Canghrasala atoheh cawh Thlawpaw Pathai tah Khazing mingpathai a cangpaw he apostol sahlo le Khazing khuavang sahlo khatah a phy my ca .
49003006	Ma biaparuh cawh Thawngchawbia thongtah Gental cawngsaw sahlo cawh Israel cawngsaw sahlo khakhei hmingkheh tah ry cy myca hrah he ka , pungsaw pungkheh letei a caibai hratah cang myca he ka , Khri Zisu letei biakangpaw khah aa hrong myca he .
49003007	A hmingtuakhynah thongtah kama khatah pehlaipaw Khazing ningdonah thongtah thawngchawbia a sae tah ka cang .
49003008	Kama cawh Khazing a cawngsaw vytei letei a nyhnai caipaw navy khei ka nyhnai vy thlang naná teitah Khri rungnah a chang thai lypaw kong thawngchaw khah Gental cawngsaw sahlo khatah rei pawtah le ,
49003009	zezong vytei a papitu Khazing tah cai a khung ciapaw vytei letei a za no thlangpaw biaparuh a raihrenah kong heh ming vytei chingpase rua pawtah ma a ningdonah a cangpaw rai heh a pa peh .
49003010	A tingaipaw cawh khrisawbu hmang tah Khazing singnah a hlu zia khah vaicung raang letei uhtu sahlo le nawhnuitu sahlo lekhei ato lehei hnisah a dunah caw he tah a cang .
49003011	Ma rai a hrepaw cawh chaizaw a pachiapaw naning tei hrakhei cang ka , kaa Buipaw Khri Zisu letah a tling sahpaw a cang .
49003012	Khri letah angepainah kaa hnui cawtah le Ama a thongtah Khazing cawh zalong teitah le raechah teitah pangae a he peh .
49003013	Macawtaco , naa cawtah a chah nápaw cawtah ruhanah ka ingpaw rawng tahei naa lung dia kheh seh tahpaw heh ka ca ching du he . Ruhanah ka ingpaw cawh naa rungnawnah cawtah a cang .
49003014	Ma rawng tahei Paw Khazing hme letah ka khuh ka panai tei .
49003015	Ama cawh alui letah le vaicung letei a ingchungkho vytei khah ming a sahtu a cang .
49003016	Mataico , a laisuinah rungnawpaw le hmingtuakhynah khatah naa chunglang hringnah khah a Thlawpaw tah naa thaw a ca patlung khy nápaw he caw zong tah thlaw ka chang tei ,
49003017	ma pawsui co zingnah thongtah Khri cawh naa lungthing letah a ung paria khy a . Mataico donah letah ung tei , thahrang naa thlah khy nápawtah le ,
49003018	mehpathai vytei kha hmokheh teitah hmingtuakhynah naa hnui khy nápawtah le Khri donah a ky zia le a sy zia , a thu zia le a sang zia naa hni khy nápawtah le ,
49003019	ma donah heh mehnung singthainah tah phah khy be tah naa hni tei , Khazing tlangtlingnah vytei khah naaning letah a chi khy nápawtah zong thlaw ka chang .
49003020	Kaa chung letei rai a hrepaw a hmingtuakhynah hratah kaa haepaw vytei le kaa pacangpaw vytei a khunglang tai hming a tua khytu Khazing ,
49003021	ama leco chaizaw tah chai vytei chung tai khrisawbu letah le Khri Zisu letah rungnawnah cawh ung paria thlang ky seh ! Amen .
49004001	Mataico Abuipaw rai rawng tei thong a tlahpaw kama Paul tah Khazing tei a ca y hnohnangpaw he hringzia khatah a tlahpaw hringzia khei hring my lo tahpaw heh ka ca pasy he .
49004002	A pany la , ningnainá tah chih my lo ; naa lung a sy sá la , doná tah pakheh le pakheh a cyhlang my lo .
49004003	Denah rui tei na khichai pawhe ceh thongtah Thlawpaw tei a pungkhehnah khah thlaw ly rua pawtah a zawng lo leimei my lo .
49004004	Y naa cangning tei hnabeisuinah sangkheh cawtah y naa cangpaw hrakhei pung pungkheh , Thlawpaw sangkheh ,
49004005	Abui pakheh , zingnah sangkheh le , baptisma cangnah sangkheh suipaw a cang .
49004006	Khazing pakheh ung ka , Ama cawh kaa zongmingtei Paw , kaaning vytei kaa cung letah a ungpaw le kaaning vytei kaa chung letah rai a hrepaw cang ka , kaaning vytei kaa chung letah a ungpaw a cang .
49004007	Canghrasala kaaning pakheh cy khah Khri tah Ama a dunah naning tah ningdonah lahsong a ma peh cy .
49004008	Capathai letei a ciapaw cawh : “ Cung lang a kening takhei , sae a tlepaw sahlo he cawh a chuilai he ka , cawngsaw sahlo khah lahsong a peh he , ” a tah .
49004009	“ Cunglang ke , ” tah a silang cawh anai vypaw hminghmaw alui lang a za cung thah tahnah a cang .
49004010	Ma a za cungpaw khah alui le avai le a khunglang tai pahrang thlu ruapaw takhei vaicung a cung a sangnah caipaw lang a kepaw cawh a cang .
49004011	Thaikhehpaw sahlo khah apostol cangnah , thaikhehpaw sahlo khah Khazing khuavang cangnah , thaikhehpaw sahlo khah thawngchawbia reitu cangnah le thaikhehpaw sahlo khah pastor le cawngpahtu cangnah a peitu he khah Khri heh a cang hi .
49004012	Ma heh a rai a hre ruapaw tah Khazing cawngsaw sahlo pachiapaningnah khah a cang , ma pawsui co Khri pung cawh a changchy khy a .
49004013	Khazing Sawcapaw hnithainah le , angepainah kong letah pung kheh kaa cang thlunah tai le meh puitling cang tah Khri a tlingnah vytei kaa phahnah tai ma heh peizo a cang a .
49004014	Taico , tuileh tah a paleh a pathae laipaw nyheh hratah kaaning cawh cang khawh a bei he peh . Kaaning dungkhei pawtah aa zawngpaw he meh ziatai sahlo aa cawngpahnah khah kaa zingpaw cang a be .
49004015	Doná tah biahmuisui tukhah rei hri he peh ka , khrisawbu lu a cangpaw Khri leco zezongpui letah ka changchy he peh .
49004016	Ama leco pungpaluh cawh a pato thlu he ka , thahrui tah a peitlesah thlu he ka , pung letei a caibai takhei aaning le aa hre ruapaw rai cacy khah hre he ka , pung cawh donah letah a changchy .
49004017	Macawtaco ma heh ca ching he neh ka , Abuipaw ming tah bia ka ca patai he . Gental cawngsaw sahlo hratah ung khawh khe lo . Aaning sahlo aa rawhnah cawh a paly a palipaw a cang .
49004018	Aaning sahlo cawh aa lung mehco ka , Khazing hringnah taitah a chaichy he , zecawtamaw tatah aaning cawh aa lung a khongnah rawng tah hnithainah hnui bei he .
49004019	Ningzaw hnih khawh be ca he ka , aa ngaisawpaw dunah hohenah lekhei a pei he . Macawtaco a pathai lypaw maikaw lekhei a hmang he ka , tainah caang hnih khawh bei he .
49004020	Canghrasala , Khri kong naaning tei naa thuipaw cawh ma hraco a cang tlung be !
49004021	Zisu Khri letei a ungpaw biahmuisui hrakhei a kong cawh thui he ceh ka , Ama leco cawngpah naa cang kho .
49004022	Macawtaco , naa hringzia a paringpaw kong letah , dungkhei dunah tei a papia a paluipaw , naa cawngsaw cangnah paringpaw khah pahluhly la ,
49004023	naa lungpuh ningcang khah a thapaw tah tua la ;
49004024	dingnah le pathainah hmuisuipaw letah Khazing kha a lo pawtei tua naa cangnahpaw naa cawngsaw cangnah thapaw khah a hrei my lo .
49004025	Macawtaco dinglynah khah pahluhly la , pungkheh letei a peitlepaw kaa cang cy cawtah hei naa ingpaw cacy khah biahmuisui ching my lo .
49004026	“ Na thing a ae tahmai tah suanah tua kheh . ” Na thingaenah cawh ning tlahsah khui kheh la ,
49004027	Setan khah a daw nápaw hminghmaw pei kheh .
49004028	Aa ru teipaw cawh ru khawh kheh seh la , a phahlahpaw sahlo pehlai khy hra pawtah ama a kih ceingei tah a chahnaipaw rai khah hre hri seh .
49004029	Biachaw ly khah naa kaw taitah papia khe la , ahianah hratah male a tua hry khypaw bia , nawthliatu cawtah a chahnaipaw tukhah papia hri my lo .
49004030	Taico Khazing Thlawpaw Pathai khah a nge chiasah khe lo . Tlangnah ning cawtah Ama khei cakhai naa cang kho .
49004031	Chiahrunah vytei , thingchia le thingae , male kha a hrychae lai , male thai pachianah le chahlynah a cangpaw maikaw khah vathlang thlu my lo .
49004032	Pakheh le pakheh zawngrawhnah hnui la , kong a pacang my lo . Khri thongtah Khazing tah a ca ngethai pawhe hratah pakheh le pakheh a ngethai my lo .
49005001	Macawtaco Khazing dopaw sawtei naa cang cawtah Khazing a ziaza khah a lah my lo .
49005002	Khri tah ma do katei kaa cawtah a hringnah khah ringthopaw pehlainah le athuihlainah tah Khazing kha a pehpaw hratah donah hringzia khei hring my lo .
49005003	Canghrasala , naa hrong letah canu capaw suanah le a pialuipaw a cangpaw maikaw le duhlui dunah tahpaw sahlo cawh a thlang tahmai alai ruapaw cang be . Zecawtamaw tatah ma sahlo cawh Khazing a mehpathai sahlo khaco a tlah be .
49005004	Biapia bialui , a huaha lypaw bia le siasing palui biarei zong naaning kha a tlah be . Ma navy co Khazing khatah lawngbia rei hri my lo .
49005005	Mataico ma heh hnih my lo . Canu capaw suanah le a pialuipaw le duhlui a dupaw cawngsaw ( Ma hapaw cawngsaw cawh nono a behpaw a cang ) taco Khazing le Khri painah raang letah ry cy ruapaw zehmai hnui be .
49005006	A longpaw bia tah ahohmai a dungkheisah khe lo , ma hapaw hming rawng tahei rei a nge lypaw ma cawngsaw sahlo cung leco Khazing thingaenah cawh a tlung hi .
49005007	Macawtaco aaning sahlo khaco a pahlawh khe lo .
49005008	Khuahlai taco muinah letah ung he ceh ka , canghrasala atoheh cawh Abuipaw letah khainah letah na ung myca he ceh . Macawtaco khainah letei a ungpaw sahlo hratah hring hri my lo .
49005009	Khainah a thuisu cawh chahnah vytei , dingnah vytei le biahmuisui vytei a cang he .
49005010	Abuipaw lung a tongpaw hming tukhah hni a pachia my lo .
49005011	Muinah letei a tlawnglaipaw cawngsaw sahlo tei , aa tuapaw thui le su a hnui lypaw lekhei a pahlawh hrah khe la , chahlynah aa tuapaw tukhah hnisah kaw hri my lo .
49005012	Bia a nge lypaw sahlo tei aparuh teitah aa tuapaw hming sahlo kong reilai hmai heh ningzaw a chuipaw a cang .
49005013	Canghrasala khainah tei a palangpaw maikaw cawh hmuh thlu a cang a ,
49005014	zecawtamaw tatah zezong vytei hmuh khypaw tei a tuapaw cawh khainah heh a cang . Macawtaco ma hrahei reipaw a cang , “ Vy a ihningpaw , a hrah myca la , thihnah taitah tho myca , Khri tah na cung letah a ca khaiso a , ” tahpaw heh .
49005015	Macawtaco naa hringzia lekhei a raering ngetei tua o , mehruh hratah ung khe la , mehsing hratah ung my lo ,
49005016	caichaw naa hmuhpaw maikaw khah achaw teitah hmang a zawng my lo , zecawtamaw tatah atotei kaa cai heh caichia a cang hi .
49005017	Macawtaco hruh khe la , Abuipaw dunah zemaw a cang tahpaw tukhah hni a zong hri my lo .
49005018	Hringzia a rawhrang khypaw zu khah rui khe la , Thlawpaw tu tah chih hri my lo .
49005019	Reithainah hlaw le Khazing hlaw le Thlawpaw hlaw tahpaw sahlo khei pakheh le pakheh thawzaang a pei la , naa lungthing vytei khei Abuipaw reithainah hlaw khah sah my lo .
49005020	Kaa Buipaw Zisu Khri a ming tah zezong vytei letah Paw Khazing khaco alawngnah bia hlai paria thlang my lo .
49005021	Khri aa cizawpaw naa cang cawtah pakheh le pakheh naa rai a daw my lo .
49005022	Naaning nupui sahlo , Abuipaw a rai na dawpaw hra he ceh tah , naa pasae leh aa rai a daw my lo .
49005023	Zecawtamaw tatah Khri cawh Ama a pung a cangpaw khrisawbu lu a cangpaw hratah pasae cawh a nupui lu a cang . Khri cawh khrisawbu a Pachahtu a cang .
49005024	Macawtaco khrisawbu tah Khri rai a dawpaw hratah nupui sahlo taco pasae leh khah zezongpui letah aa rai a daw hrah he seh .
49005025	Naaning pasae sahlo , Khri tah khrisawbu do katei , a cawtah a hringnah a pehpaw hrakhei naa nupui leh khah do my lo .
49005026	Khrisawbu cawh pathai sá pawtah bia khah hmang tah tui tah a pathaisah .
49005027	Ma hratei a tuapaw cawh reipachianah le suisepaw a unglypaw le a pathaipaw , ange cangpaw khrisawbu khah Ama lilaw khatah peh a du cawtah a cang .
49005028	Ma hraco pasae leh taco aaning aa pung aa dopaw hratah aa nupui leh khah aa do ruapaw he a cang . A nupui a dopaw cawh ama le ama a dopaw a cang .
49005029	Zecawtamaw tatah ahotahmai a pung cawh a hua bang be , Khri tah khrisawbu mingkai katei , a congpaw hratah mingkai ka , a cong hri .
49005030	Kaaning cawh ama a pung letei a caibai sahlo khah ka cang he peh .
49005031	“ Capaw tah a no le a paw khah seisai he ka , a nupui khah a hlawng a , taico aa pahning co ngaisaw pungkheh tah aa cang a , ” a tahpaw khah ma rawng tahei a cang .
49005032	Ma heh a thuhpaw biaparuh cang ka , canghrasala kama taco Khri le khrisawbu kong ka rei .
49005033	Ma duitei cawh naaning vytei tah naa pung naa dopaw hratah naa nupui leh zong naa do hrahringpaw he a cang . Nupui taco , a pasae khah a cizaw hrahringpaw a cang .
49006001	Naaning sawtei a cangpaw sahlo , naa no naa paw aa reinge my lo , ma cawh Abuipaw dupaw a cang . Zecawtamaw tatah no le paw reinge cawh ahmangpaw a cang .
49006002	“ Na no le na paw cizaw my lo , ” tahpaw cawh biakangnah kha a peitlepaw biapeh a hmetaw caipaw a cang .
49006003	Ma bia cawh naa nge caco , “ Naa cawtah chah ka , aluicung lehei naa hringkhua a sy a . ”
49006004	Naaning paw sahlo , naa sawtei leh khah aa thingaesah khe lo ; Abuipaw cawngpahnah le chinghringnah tukhei changchysah hri my lo .
49006005	Naaning sae sahlo , alui letei naa bui leh khah Khri a rei naa ngepaw hrakhei cizawnah le thinglung hmuisui teitah aa reinge my lo .
49006006	Aa mehmuh letah pachaw naa cang nápaw cawtah longlong aa rei cawh nge khe la , Khri sae a cangpaw sahlo tei Khazing dunah aa tuapaw hratah naa lung hmuisui tah tua my lo .
49006007	Cawngsaw rai cang be , Abuipaw rai a cang tatah lungtho teitah hre my lo .
49006008	Zecawtamaw tatah Abuipaw taco cawngsaw maikaw khah sae a cang zong , a zalongpaw a cang zong chahnah aa tuapaw naning tei hrakhei longmai a pae he tahpaw cawh naa hni .
49006009	Taico naaning abui sahlo , ma hraco naa sae sahlo khah mingkai la , pachih parong khe lo . Aaning kha , naaning kha naa phuhning cawtah Bui a cangpaw Abuipaw cawh vaicung letah ung ka , ahohmai du le hua patlia be tahpaw khah hnih my lo .
49006010	A changnah letah co Abuipaw le a hmingtuakhynah thawtlungnah letah a cy pawtah ung my lo .
49006011	Khazing a raedynah chaichi a tlingpaw khah a hrei la , ma pawsui co Setan reipasawhnah le dungkheinah khah naa dawcakhai khy he ceh .
49006012	Zecawtamaw tatah Kaaning tei kaa dypaw carae cawh thi le saw khatah a cangpaw khah cang lytah uhtu sahlo , nawhnuinah sahlo , ma khazaw muinah hmingtuakhynah le cung lang letei a ungpaw thlawpaw pialuipaw thawtlungnah sahlo khah kaa dy hripaw a cang hi .
49006013	Macawtaco Khazing a raedynah chaichi a tlingpaw cawh a hrei la , ma pawsui co ning achaw lypaw a va chua tihtah a dawcakhai khy he ceh ka , zezongpui naa tua khy tai zong tah na daw paria khy thlang he ceh .
49006014	Mataico cyky tah a daw la , biahmuisui tesong khah naa te letah a song my lo . Mataico naa cacanghnaw a pachawngkhainah pho cawtah khei dingnah khah a lah la ,
49006015	arainah thawngchawbia taitah a va chuhpaw a maipacianah khah naa phe letah a pakong my lo .
49006016	Ma vytei taihei zingnah khah pho cawtah khei a lah la , ma pawsui co mehchaw lypaw Setan tei a ca kawnah pawhe melui hratah a cangpaw caitai khah naa chaiseh khy a .
49006017	Lukhu cawtah pachahnah khah a khu la , Thlawpaw zyzi a cangpaw Khazing bia khah a lah my lo .
49006018	Taico , zezong maikaw letah nawpawnah le thlawchangnah a phingphing khei Thlawpaw letah thlawchang my lo . Ma lungpho hmo co a hrah la , mehpathai vytei cawtah thlawchang paria my lo .
49006019	Bia ka rei tihtah Khazing tah ka hmokaw a pa hmang nápaw cawtah le thawngchawbia biaparuh cawh cinah hnui lytah ka reilai khy nápawtah ka cawtah thlawchang my lo .
49006020	Zecawtamaw tatah bahrairui chi tei thawngchawbia aly lang a seipaw ka cangpaw cawh ma cawpaw tahei a cang hi . Ka rei ruapaw khah ci lytah ka rei khy nápawtah ka cawtah thlawchang my lo .
49006021	Duchuipaw uny le Abuipaw a sae zingchuipaw a cangpaw Taikhika tah zezongpui khah a ca ching tae he a , ma pawsui co ka tuapaw le ka chuacangnah khah naaning sahlo zong tah naa hnithai a .
49006022	Ka konglang naa hnithai nápawtah le thawzaang ca pei na he seh tah cawpaw tah ama heh naaning kha ka va thlawpaw a cang hi .
49006023	Paw Khazing le Abuipaw Zisu Khri taitei zingnah khatah a cangpaw donah le thlawlungnah cawh uny a cangpaw naaning sahlo khatah ung ky seh .
49006024	A chang thai lypaw doná tei kaa Buipaw Zisu Khri a dopaw sahlo naa cung letah Khazing ningdonah cawh ung ky seh .
50001001	Khri Zisu a sae a cangpaw Paul le Timote tah Filipi khua letah a ungpaw Khri Zisu letei mehpathai vytei le khrisawbu hotu sahlo le macang sahlo khatah ca kaa ca kua he .
50001002	Kaa Paw Khazing le Abuipaw Zisu Khri taitei ningdonah le thlawlungnah cawh naaning khatah ung ky seh .
50001003	Ka ca thuining maikaw he tah ka Khazing khatah a lawngnah bia ka rei tei .
50001004	Naa zongmingtei cawtah thlaw ka changning tahei a lawng hmotah ka chang tei ,
50001005	zecawtamaw tatah a thoning taitah atoning tai heh thawngchawbia ka reilainah lehei naa pa hrong hrah he ceh cawtah a cang .
50001006	Naaning letei raichaw a pathotu Khazing taco , Khri Zisu a vong ning tai a changnah tai a hre pazo thlang a , taheh a sepaw tah ka hni .
50001007	Naaning vytei naa kong letaco ma hrahei ka pacangpaw heh ka cawtah ahmangpaw a cang , zemaw tah pawco ka lungthing tah ka ca thui paria he . Thong ka tlah ning tamaw , thawngchawbia a dawcakhai pawtah maw , pacy sápaw tamaw , ka cangning tah Khazing ningdonah khah kama khatah naa zongmingtei tah na pa hrong hrah he ceh .
50001008	Khri Zisu donah khatah ka ca vang zia he cawh Khazing khah a hnihtu a cang .
50001009	Ka thlawchangnah cawh ma heh a cang . Naa donah cawh hnithainah le thluidang thainah khatah a chi lo leimei pawtah a cang .
50001010	Ma pawsui co , achaw caipaw hming sahlo khah a thing thai he ceh ka , Khri a vong tihtah a pathaipaw tah le sua phosah lytah naa ung a .
50001011	Zisu Khri thongtah a va chuhpaw dingnah thuipa khei chih a he ceh ka , ma cawh Khazing rungnawnah le reithainah cawtah a cang .
50001012	Uny sahlo , ka cung letei hming a tlungpaw sahlo heh thawngchawbia khah hme a tingsahtu a cang he tah heh ka ca hnisah du he .
50001013	Ma tei a chuakhuipaw cawh thong ka tlahpaw heh Khri ka zui rawng tah a cang taheh abui ing a vaitu sahlo le ming maikaw tah a sepaw tah aa hni .
50001014	Thong ka tlah rawng tahei Abuipaw letei uny a hlu vy cawh raechah vy tah le cinah hnui lytah Khazing bia rei pawtah lungcynah a peh he .
50001015	Mehthaikheh tah ziahnui le a cakhae du tah Khri kong aa reilai tahpaw cawh ahmang thlang , canghrasala thaikheh taco lung pathai teitah aa rei .
50001016	Aaning sahlo tahei co thawngchawbia ka dawcakhai rawng tah ma lehei chia ka cangpaw heh hnih he ka , doná tah ma hraco aa tuapaw a cang .
50001017	A hringpaw sahlo taco , aaning pungpah chahnah cawtah Khri a kong khah aa reilaipaw cang ka , aa lung hmuisui tah cang be , thong ka tlah chung tahei ka cung letah hanah chahchi khy nápaw kong long khah khai aa tuipaw a cang .
50001018	Canghrasala zehmai a pui be . A dihpaw lungpho hmotah maw a cang ly leh a dih lypaw lungpho hmotah maw , zelang taitah a cang zong tah Khri kong reilai heh a biapuipaw cawh a cang . Ma rawng tahei ka lawng leimei thlang a .
50001019	A cang , ka lawng vy lo leimei thlang a . Naa thlawchangnah thongtah le Zisu Khri Thlawpaw bawnah thongtah ka cung letei hming a tlungpaw heh kama pachahnah a cang a takhah ka hni .
50001020	A ngete ly tei ka hawpaw le ka hnabei a suipaw cawh zelang tahmai ningzaw tah ka ung ly nápawtah le a zawpaw pui tah raechahnah ka hnuipaw heh a cang . Ma pawsui co , ka thih zong tah cang seh , ka hring zong tah cang seh , ma letei ka hringnah lehei Khri cawh chaizaw tah reithai a cang nápawtah le ato zong heh reithai a cang nápawtah a cang .
50001021	Zemaw tah pawco , kama ka caw taco , hring heh Khri cawtah cang ka , thih cawh a chah vy chichi .
50001022	Ma khazaw lehei ka hring cong thlang caco , a chahnaipaw rai ka hre ruapaw a cang . Macawtaco ze heh maw ka tlawng a , tahpaw heh hnih bei neh .
50001023	Ma hming sanghning kaa lehei lung sisaw tah ka ung . Ka caw tei a chaw caipaw cawh khazaw heh chuasai tah Khri khatah va ungpaw khah a cang .
50001024	Canghrasala , hring cong thlang heh naaning naa cawtah a biapui vypaw a cang .
50001025	Ma cawh a sepaw tah ka hninah cawtah naa zongmingtei tah naa changchy nápawtah le zingnah letah a lawngnah naa hnui nápawtah naaning khatah ka ung cong thlang a .
50001026	Ma taico naaning khatah ka ung kaw a cawtah hei , kama rawng tah Khri Zisu letei naa lawngnah he ceh khah a laipahlui a .
50001027	Zehming hmai tlung ky seh , Khri thawngchawbia khatah a tlahpaw ziaza khatah hring my lo . Mataico va ca tlong tah ka ca hmuh zong he tah cang seh , a cang ly leh a langpa tah naa thong longtei ka thui zong tah cang seh , thlawpaw sangkheh chung letah cyky tah na daw thlang he ceh tah le , thawngchawbia letah a pahniapaw zingnah a dawcakhainah letah pungkheh hratah naa cang tah cawh ka hni tae a .
50001028	Naa caraepaw sahlo khah ci khe lo . Aaning sahlo cawh hlyde cang tae he ka , naaning cawh pachah na cang tae he ceh tahpaw paching pakhanah cang ka , ma vytei a cang sápaw cawh Khazing khah a cang .
50001029	Khri cawtah bonghnang song naa cang tihtah hei , Ama zing long heh cang lytah a cawtah tai-ing ruapaw zong a cang pai hi .
50001030	Ka tai-ingpaw khah hmuh thah he ceh ka , ka ruhanah zong naa thui thlang . Ma hraco atoheh naa tai-ingpaw a cang .
50002001	Khri a tei naa cangpaw takhei thawzaang a ca peh caw he tah le a donah takhei hnaw ca pangang he ka , a Thlawpaw khatah a huikongnah naa hnui cawtah le ningnainah le zawngrawhnah naa hnuinah cawtah ,
50002002	naa thinglung a hmokheh seh la , pakheh le pakheh a do la , thinglung le tingainah letah a pakong la , ma taco ka lawngnah patling my lo .
50002003	Ma pungpah chahnah le a chahnai lypaw a pachaw du takhei zehming hmai tua khe lo , canghrasala a pany la , ming hringpaw khah naaning navy tah mehchaw vy a cang he tatah rawh my lo .
50002004	Naaning pakheh cy tah naaning naa dunah longtei khah pacang lytah ming hringpaw dunah khah hmuh pah thai my lo .
50002005	Naa lungpho cawh Khri Zisu lungpho khakhei a lo my seh lo .
50002006	Ama cawh Khazing cangnah hmuisui a hnui thlang naná teitah Khazing khatei a khingpaw tei cangnah khah tlechai be .
50002007	Canghrasala , Ama le Ama khah cangnah zehmai a hnui lypaw hratah a tua ka , mehnung tah a tua ka , sae cangnah phung khah a lah .
50002008	Taico , cawngsaw hratah cinglai ka , Ama le Ama a pany ka , thihnah tai Khazing naw nge ka , ningzaw a chuipaw khraws cung letah thihnah taikhah naw a nge .
50002009	Macawtaco Khazing tah Ama cawh a sang caipaw rungnawnah hming lekhei caling ka , ming vytei letah cungnungcai ming khah a peh .
50002010	Ma ming Zisu khah rungnawnah pé pawtah vaicung letei a ungpaw le , aluicung letei a ungpaw le , alui rai letei a ungpaw ming vytei tah aa khuh panai he ka ,
50002011	ming maikaw takhei Paw Khazing rungnawnah cawtah , “ Zisu Khri cawh Abuipaw a cang , ” tatah aa phychua a .
50002012	Macawtaco , ka dopaw vesaw sahlo , naaning khatah ka ung ning tah ka rei naa pange teipaw hrakhei , ato ka ung ly kaa tahei zong pange vy chichi la , pachah naa cangnah a tling nápaw cawtah ci hmo le a cathing hmotah thaw tah hre my lo .
50002013	Zecawtamaw tatah Ama a tingainah a chahpaw naning teikhei naaning zong tah khuarawh pawtah le raihre pawtah naa chung letei rai a hrepaw cawh Khazing khah a cang .
50002014	Zezongpui khah phingze lytah le a eicho lytah tua my lo .
50002015	Ma pawsui co , avai letei esi hratah naa khainahpaw hming , ma hrahrynah le chahlynah khatah a chihpaw atochai lehei suise a kawh lypaw le a pathaipaw Khazing sawtei leh tah naa cang a .
50002016	Hringnah a peipaw bia heh cyky tah pasuh thlang my lo , ma pawsui co Khri a vong kaw tihtah thaw tah ka zawngpaw le rai ka hrepaw heh a longpaw cang be tatah ka pachaw khy a .
50002017	Zingná tei naa tuapaw thuihlainah le raihrenah cung lekhei pehlaipaw tui hratah kama cawh luithlang ka cang zong tah a lawng neh ka , naaning vytei khatah ka lawng hrui .
50002018	Maco , naaning zong a lawng hrá la , kama ka lawngnah zong a pa hrong hrah my lo .
50002019	Abuipaw Zisu a dunah a cang caco , naaning khatah Timote va thlaw pating ka du . A va kaw kaw tihtah naa thongpang thui a neh ka , maco kama zong ka lung a tlang a .
50002020	Zecawtamaw tatah naa chah nápaw cawtah dusawnah a hnuipaw , ama hapaw heh ahohmai hnui bei neh .
50002021	Zemaw tah pawco ming maikaw tah Zisu Khri a dunah navy khei aaning aa dunah khah aa hui hri tei .
50002022	Canghrasala , Timote taco meh ziachaw a cangnah khah a palang thah tah cawh naa hni , zecawtamaw tatah sawcapaw tah a paw khatah rai a hrehruipaw hratah thawngchawbia rai lehei kama khatah a hrepaw a cang .
50002023	Macawtaco ka cung letah a tlung lepaw hming ka hni cangkaw tei leh ama heh naaning khatah va thlaw pawtah hnabeisuinah ka hnui .
50002024	Taico kama hrahring tah ka ca tlong pating he a tatah Abuipaw letah ka ngepai .
50002025	Canghrasala , naa zuaky zong a cangpaw , kama mingkai pawtah naa va thlawpaw , ka unypaw , ka raihrehui le kama khatah Abuipaw raekeh a cang hrahpaw , Epafrodita khah naaning khatah va thlaw kaw cawh a hia tatah ka rawh .
50002026	Ama cawh naa zongmingtei khei ca vang ngetei he ka , a lungchah bingbi be , zecawtamaw tatah a sawpaw naa thuinah cawtah khei a cang .
50002027	A sah hmuisui ka , a thi daimang tei , canghrasala Khazing tah ningdo ka , ama longtei cang lytah kama zong ning a pa do hrah . Ka ngechianah letah ngechianah a khing chi vy pawtah Khazing tah a pa sai lynah cawtah a cang .
50002028	Macawtaco , ama va thlaw hlang taw cawh a ngete be ca neh ka , ma pawsui co , naa hmuh kaw tihtah naa lung a lawng a ka , kama zong ka lung a de vy a .
50002029	Abuipaw a mehnung naa cangnah cawtah a lawng ngetei pawtah cyhlang la , ma hapaw cawngsaw heh hmezawnah pei my lo .
50002030	Zecawtamaw tatah ama cawh naaning tei naa pa bawkhang khy lypaw letah bawkhang a pawtah Khri a rai khah thih zong hring zong pacang lytah hre ka , a thipai daimang tei .
50003001	Ka uny sahlo Abuipaw letah a lawng my lo ! Naaning khatah ka rei ciapaw , va canei kaw heh ngerai lynah hnui bei neh , taico naaning naa cawtah a chahnaipaw a cang .
50003002	Ui sahlo hratei chahlynah a tuapaw cawngsaw , cingpa a taisah rary laipaw sahlo taikhei a raering my lo .
50003003	Zemaw tah pawco , Khazing Thlawpaw thongtah Khazing a behpaw le Khri Zisu letei a pachawpaw le ngaisaw phung letah zingnah a pahnia lypaw kaaning heh cingpa a tai hmuisuipaw cawh kaa cang peh .
50003004	Du neh seh la , kama zong ngaisaw phung letah zingnah a pahnia khypaw ka cang . Pakheh kheh tah ngaisaw phung letah zingnah a pahnia pawtah a rawh caco , kama cawh ka pahnia khy vy chichi a .
50003005	Ka pi khy taitah a ningrehnah letah cingpa taipaw , Israel mingphing , Benjamin hring , Hebru cawngsaw letah Hebru tahtah a cangpaw , phungbia a dih teitah zuinah kong letah Farasi a cangpaw ,
50003006	phunglang a dawkhui tunah rawng tah khrisawbu a hrehpaw le phunglang a ding teitah zuinah kong letah panah a hnui lypaw ka cang .
50003007	Canghrasala ka cawtah chahnainah a cang ka tahpaw vytei khah atoheh cawh Khri thongtah zetahmai rei khawh bei neh .
50003008	Ma long cawh cang lytah a hringpaw hming vytei zong heh ka Buipaw Khri Zisu hninah a rungnawnah khahei ka reipakhing caco he , ze lypaw hratah ka rei thlu he . Ama a rawng taco hming vytei heh hningchai thlu he neh ka , a pialuipaw takhei ka rei he , ma cawh Khri khah ka hnui khy nápawtah le ,
50003009	Ama a tei ka cang khy nápaw cawtah a cang . Phungbia rawng tah kama cawh Khazing hme letah mehding cang bei neh , Khri khah ka zing rawng tah mehding ka cang hri . Ma dingnah cawh Khazing taitah zingnah thongtah a va chuhpaw a cang .
50003010	Hni ka dupaw cawh Khri le a thokawnah hmingtuakhynah le a tai-ingnah letah a hrongnah le a thihnah letah Ama hratah thih hrá pawtah le ,
50003011	taico , zekhatah a cang zong tah thihnah taitah ka thokaw nápaw khah a cang .
50003012	Ma hming vytei heh ka hnui thlu thah , a cang ly leh mehtling ka cang thah tatah ka tah dupaw cang lytah ma sahlo hnui rua pawtah ka zawng leimei , zemaw tah pawco Khri Zisu tah a pa tlepakhih thah cawtah a cang .
50003013	Uny sahlo , ma cawh ka patling thah tatah a rawh bei neh . Canghrasala hming sangkheh ka tuapaw cawh hninglang teipaw hming khah monghly tah thawzaang chua tah hmelang ting khah a cang .
50003014	Khazing tah Khri Zisu thongtah vaicung lang a pa y hno changpaw longmai khah hmuh a pawtah ka hmuitingnah lang khah ka sai pahraw leimei .
50003015	Puitling a cangpaw kaaning vytei tahei co , ma hapaw rawhnah heh kaa hnui ruapaw a cang . Taico ahringpaw rawhnah a hnuipaw naa ung caco Khazing tah ma zong cawh a ca pase tae thlang he a .
50003016	Zehmai cang seh la , kaa zui leimeipaw ahmangpaw langpui heh zui longmang he peh .
50003017	Uny sahlo , kama a mingpai pawtah naa lung parua my lo . Kaa ca pehpaw he phunglang naning teitah a hringpaw sahlo khah a ngiangang my lo .
50003018	Zecawtamaw tatah a thoning taitah ka ca ching teipaw he khah atoheh mehthli khatah ka rei hry a . Ming hlupui cawh Khri khraws a carae hratah a hring he .
50003019	Aa changnah cawh rorangnah cang ka , aa khazing cawh aa pavaipui a cang . Ningzaw a chuipaw hming kong letah a pachaw he ka , aluicung hming sahlo suipaw aa rawh .
50003020	Canghrasala kaaning cawh vaicung raang cawngsaw cangnah a hnuipaw ka cang he peh . Taico , vaicung taitei a va chuh lepaw Pachahtu a cangpaw Abuipaw Zisu Khri cawh a ngete lytah kaa haw thlang .
50003021	Ama taco , zezongpui khah A nawhnuinah rai letah a chiasah khypaw a hmingtuakhyná khei a nyhnaipaw kaa pungsaw heh thlai a ka , Ama a pungsaw a rungnawpaw hratah a tua a .
50004001	Ka dopaw le ka vangpaw uny sahlo , naaning cawh ka lawngnah le ka builukhu na cang he ceh . Macawtaco vesaw sahlo ka ca chingpaw he hrakhei Abuipaw letah cyky tah a daw my lo .
50004002	Idia kha , Sintekhe kha , ka ca naw pawhe cawh Abuipaw cawngsaw naa cang cawtah pakheh le pakheh lungrua teitah ung my lo .
50004003	Taico lung a chuipaw , ka raihrehui , nama zong ma canu sahlo khah bawng la taheh ka ca sia . Aaning sahlo cawh Klimen le Hringnah Cabu letei ming a ciapaw , ka raihrehui vytei khakhei thawngchawbia kong letah kama khatah reithui tah rai a hrepaw a cang he .
50004004	Abuipaw letah a lawng paria thlang my lo . Ka rei canei vy a . A lawng my lo !
50004005	Ming vytei cung letah ningnai teitah ung my lo . Abuipaw cawh a vong kaw pating a hi .
50004006	Zezongpui kong letah naa lung reithui kheh seh , canghrasala zezongpui kong letah thlawchang la , naa byhia khah Khazing khatah lunglawng hmotah hae my lo .
50004007	Taico mehnung thinglung hnikhynah vytei tah a phah khy lypaw khuarawha a chuipaw Khazing thlawlungnah tah Khri Zisu letei a ungpaw naa lungthing le naa rawhnah cawh a vai thlang a .
50004008	A changnah letaco uny sahlo , a hmuisuipaw maikaw , upah a tlahpaw maikaw , ahmangpaw maikaw , a pathaipaw maikaw , du a chuipaw maikaw , pachaw tlangpaw maikaw le ze hapaw hming hmai a chah ngetei caco , a cang ly leh reithai tlang a cang caco , ma hapaw hming sahlo khah naa thinglung letah pacang my lo .
50004009	Kama taitei naa cawngpaw maikaw , naa thuipaw maikaw , naa hmuhpaw maikaw khah tua a zawng my lo . Taico denah Khazing cawh naaning khatah a ung a .
50004010	Ka kong naa pacangnah heh naa va patha hry kaw cawtah Abuipaw letah ka lawng tu thlang . Naa pa pacang hmuisui tah cawh ka hni , canghrasala palang nápaw caichaw hnui bei he ceh .
50004011	Byhia ka hnuinah cawtah ma heh ka reipaw cang be , zemaw tah pawco ka chuacangnah zekhatah a cang tahmai tah lungtling teitah ung ka cuh myca .
50004012	Phahlah pongchang tah ung zong zemaw a lo taheh hnih neh ka , a hluihlung tah hnui zong zemaw a lo tah ka hni . Ze cai letah hmai , ze hapaw dawhming letah hmai lungtling teitah ungnah biaparuh hnih thah neh ka , ka ri a vaw zong tah , ka ngai a di zong tah , a hluihlung tah ka hnui zong tah ka phahlah zong tah zehmai cang hlui be .
50004013	Thawzaang a pa peitu Khri a thongtah zehming hmai ka tua khy thlang .
50004014	Ma duitei cawh ka ruhanah letah naa pa hrongpaw he ceh heh naa chahnah cawh a cang .
50004015	Ma hlui co , naaning Filipi khua cawngsaw tah naa hnipaw hratah thawngchawbia naa thui thoning cai , Masidonia raang taitah ka piathlah ning taikhei , pehlainah le bawkhangnah kong letah naaning tah cy ly co khrisawbu bukheh tahmai a pa bawngpaw ung bei he .
50004016	Zemaw tah pawco Thesalonika khua letah ka ungchung tahmai byhia ka hnuining tah ato leh ato tah naa va pa kua kho .
50004017	Naa lahsong hmuh khah ka du cawtah cang lytah pehlainah taitah a chuhpaw lahsong naa hmuh a paw khah ka du cawtah a cang .
50004018	Lahsong a tling teitah hmuh neh ka , a hlui tahmai ka hmuh thah . Ato letei Epafrodita khatei naa va pa kuapaw lahsong sahlo ka hmuh tihtah ka byhiapaw vytei ka hnui thlu myca . Ma sahlo heh Khazing lung a lawng sahpaw , cyhlang tlang a cangpaw thuihlainah le a ring a thopaw pehlainah a cang he .
50004019	Taico , Khazing tah naa byhiapaw maikaw cawh Khri Zisu letei a hnuipaw , a rungnawpaw hnuirungnah taikhei a ca pae he a .
50004020	Kaa Khazing le kaa Paw khatah rungnawnah cawh chaizaw tah chaizaw tai ung ky seh . Amen .
50004021	Khri Zisu a mehpathai a cangpaw vytei khah a dang pawtah pa tah pah my lo . Kama khatei a ungpaw uny sahlo tah a dang pawtah aa ca tah he .
50004022	Mehpathai vytei tah a dang pawtah aa ca tah he . A biapui cai tah Rom siangpahrang Sizar a ing letah rai a hrepaw sahlo tah a dang pawtah aa ca tah he .
50004023	Abuipaw Zisu Khri ningdonah cawh naaning khatah ung ky seh . Amen .
51001001	Khazing a rei tei , Khri Zisu apostol a cangpaw kama Paul le kaa unypaw Timote tah ,
51001002	Kolosa khua letei a ungpaw , Khri letah a pathaipaw le zingchuipaw uny sahlo khatah ca kaa ca kua he . Kaa Paw Khazing ningdonah le thlawlungnah cawh naaning khatah ung ky seh .
51001003	Naa cawtah thlaw kaa changning maikaw tah kaa Buipaw Zisu Khri a Paw a cangpaw Khazing cawh a lawngbia kaa hlai tei ,
51001004	zecawtamaw tatah Khri Zisu letei naa hnuipaw zingnah le mehpathai vytei naa dopaw he kaa thuinah cawtah a cang .
51001005	Ma zingnah le donah cawh hnabeisuinah thongtah naa hnui . Ma hnabeisuinah cawh vaicung letah naa cawtah a bing teitah chiapahpaw na cang he ceh . Ma hnabeisuinah kong cawh biahmuisui thawngchawbia aa ca chingpaw he naa thuipaw taikhei a cang .
51001006	Ma thawngchawbia thui he ceh katei , Khazing ningdonah biahmuisui khah naa hnithai ning taitei , naa hrong letah rai a hrepaw hrakhei khazaw hmingting letah cy lai ka , a thui a thuilai leimei .
51001007	Ma bia heh kaaning caipaw tah zingchuipaw Khri a rai a hretu , kaa dopaw kaa raihrehui Epafra taitah naa thuipaw cang ka ,
51001008	Thlawpaw thongtah donah naa hnuipaw kong a ma chingtupaw zong a cang .
51001009	Ma rawng tahei naa kong kaa thuining taikhei Khazing tah thlawpaw lang singnah vytei le thlawpaw lang hnithainah vytei thongtah Ama a dunah hninah khakhei a ca chisah nápaw he cawtah naa cawtah thlawchang le Khazing kha hae cawh tai khawh bei peh .
51001010	Taico Abuipaw khatei a tlahpaw hringná tah naa hring khy nápawtah le zezongpui letah a lung naa lawngsah khy nápaw he ceh tah raichaw maikaw letah thuipa hnui tah Khazing hninah letah naa changchy nápawtah thlaw kaa ca chang pahpaw he a cang .
51001011	Khazing tah a thawtlungnah rungnawpaw tah thaw ca patlung he seh la , ma pawsui co hanah a va tlung tihtah ingkhynah le lungsynah hmuisui naa hnui a .
51001012	Taico Paw Khazing letah thawchah hmotah alawngnah bia a hlai la , a khaipaw painah raang letei mehpathai sahlo aa ry a hronghrui pawtei a ca tuatupaw he letaco alawngnah bia hlai my lo .
51001013	Ma Khazing taco Setan painah a muinah chung taitah ma thochua ka , a dopaw a Sawtei painah raang chung lang a ma naesah .
51001014	Ama letah tlangnah le sua ngethainah kaa hmuh .
51001015	Khri cawh hmuh khy lypaw Khazing hmuisang , tuapaw vytei cung letah sa-uthui a cang .
51001016	Zemaw tah pawco , Ama a thongtah hming vytei heh tua a cang . Alui letei le avai letei a ungpaw hming sahlo , hmuh khypaw le hmuh khy lypaw , abui cangnah sahlo maw , hmingtuakhynah sahlo maw , uhtu sahlo maw , nawhnuinah sahlo maw , ma hming vytei sahlo heh Ama a thongtah le Ama a cawtah tuapaw a cang he .
51001017	Ama cawh hming vytei hlai tahei ung thah ka , Ama letah hming vytei heh hmingkheh tah aa tlekhi thlu he .
51001018	Taico , Ama cawh a pung a cangpaw khrisawbu lu a cang . Ama cawh ahrangthonah le thihnah taitah patho tawpaw a cang . Ma pawsui co , zezongpui cung letah a hmetaw caipaw cangnah a hnui a .
51001019	Zemaw tah pawco , Khazing cawh Zisu chung letah a Khazing cangnah vytei a ungpaw khah a lung a lawng ngetei ka ,
51001020	Ama thongtah Khazing tah zezongpui khah Ama ceingei khatah a raisah kaw he . Khraws letei lai sahpaw Khri thisai thongtah aluicung letei hming vytei le vaicung letei a ungpaw hming vytei khatah arainah a tua .
51001021	Khuahlai taco naa hringzia a chah ly rawng tah Khazing kha a hlah he ceh ka , naa thinglung chung letah carae tah na tua he ceh .
51001022	Canghrasala , atoheh cawh a mehmuh letah mehpathai le reipachianah a ung ly ruapaw , suise a kawh lypaw cang ruapaw tah Khri a pung ceingei tei a thihnah thong khei Ama tah a ca rai he .
51001023	Ma hrahei naa cang khy ná pawtah zingnah naa hnuipaw lekhei a peitle teitah a ngepai la , cyky tah a daw my lo . Thawngchawbia taitei hmuhpaw hnabeisuinah khah thlaw khe lo . Naa thuipaw thawngchawbia cawh ma heh cang ka , avai rai letei a ungpaw ming maikaw khatah y khui a cang . Kama Paul zong , ma thawngchawbia a sae cawh ka cang hi .
51001024	Atoheh cawh naa caw tei , ka taithuinah lekhei ka thaw a chah . Zisu tah a pung a cangpaw khrisawbu cawtah a ingpaw taithuinah khah ka ngaisaw tah ka pazopaw taithuinah cawtah ka lung a ui .
51001025	Khazing tah a pa siapaw rai cawh Ama a bia khah naaning khatah tling teitah phychuapaw a cangnah cawtah khrisawbu sae tah ka cangpaw a cang hi .
51001026	Ma Khazing biaparuh cawh chai hlupui le kung hlupui letah nopaw cang ka , canghrasala atoheh cawh mehpathai sahlo khatah palang a cang myca .
51001027	Khazing tah a cawngsaw sahlo cawh Khri rungnawnah le laisuinah khah Gental cawngsaw sahlo cawtah a cang hrah tahpaw thuisah lai khah a lungtlingnah cawh a cang . Ma biaparuh cawh ma heh a cang . Khri cawh naa chung letah hring ka , ma cawh a rungnawnah na hrong hrah he ceh tahpaw hnabeisuinah cawh a cang .
51001028	Khri kong khah ming vytei khatah ching he peh ka , singnah kaa hnuipaw vytei tah cawngpah he peh ka , chingreinah kaa peh he . Ma pawsui co , Khri khatah ming vytei khah meh puitling tah kaa chuakhui khy he a .
51001029	Ma cawtah hei , ka chung letei rai a hrepaw Khri hmingtuakhynah rungnawpaw a paichai tah thaw tah rai ka hre hi .
51002001	Naaning le Laodisia khua letei a ungpaw sahlo le pungpah tei a pa tong lypaw vytei naa cawtah zetlua tamaw rai ka hre leimei tahpaw heh naa hni rua pawtah ka du .
51002002	Ka tingainah cawh aa thinglung pacy he seh la , donah letah a pakong he seh , ma pawsui co a tlangtlingpaw hnithainah taitah a chuhpaw chahnainah ningang chuipaw hnui he ka , Khazing biaparuh a cangpaw , Khri khah aa hni a .
51002003	Ama leco a sungkhepaw singnah le hnithainah vytei cawh no cang tlung ka .
51002004	Biadih a cang tlung lypaw , biadih a lopaw bia tah ahotahmai tah aa ca dungkhei khy ly nápaw he cawtah ma heh ka ca ching he hi .
51002005	Naaning khatah ka pung ung lytah ung hmai seh la , ka thlawpaw co naaning khatah ung neh ka , a ningcang teitah naa ungpaw le Khri letah zingnah zetlua tah a cypaw maw naa hnui takhah ka hmuh cawtah ka lawng .
51002006	Macawtaco Khri Zisu khah Abui tah naa pawngpaw hrakhei Ama letah ung longmang my lo .
51002007	Ama letah thahrang thla tah a cypaw tah a daw la , aa ca cawngpah pawhe hrakhei zingnah letah a pacy la , lawngbia ahlainah khakhei chihlui my lo .
51002008	A raering my lo , Khri taitah a chuhpaw cang lytah mehnung phungphe le khazaw biahnuinah phung letei a pahniapaw dungkhei a hmangpaw khazaw singthainah le silang a hnui lypaw bia khei ahohmai a dungsahkhei tah sae tah a tuasah khe lo .
51002009	Zemaw ka tah caco , Khazing tling cangnah vytei cawh Khri ngaisaw letah a ung .
51002010	Khri leco naa tlangtling myca ka , Ama cawh nawhnuinah le hmingtuakhynah vytei cung letah Abui a cang .
51002011	Khri leco naaning zong ngaisaw phung pahluhly ná tah cingpatai cang hrah he ceh ka , mehnung kia tah cingpatainah cang lytah Khri tah a tuapaw cingpatainah a cang hri .
51002012	Baptisma cangnah lekhei Ama khatah phung hrui cang he ceh ka , thihnah taitah a pathotu Khazing hmingtuakhynah naa zingpaw takhei Ama khatah a ca patho he .
51002013	Naa suanah letah naa thih ning tah le sua a thaipaw hringzia taitah cingpatai naa cang hlai takhei Khazing tah Khri khatah a ca hringsah he . Ama tah kaa suanah vytei ma ngethai ,
51002014	kaa zui khy lypaw phunglang taitei , sua pu kaa cangpaw vytei khah lawhly ka , kaa luibah cianah cabu khah hneihly ka , khraws letah a khaipai .
51002015	Ma hraco thlawpaw lang hmingtuakhynah vytei le nawhnuinah sahlo khah lawhly ka , khraws khei te he ka , khazaw hmuh letah zehmai a cang ly zia khah a palang he .
51002016	Macawtaco naa ding naa epaw kong letah maw , behnah phung panawnah kong letah maw , thlahtha dytuanah kong letah maw , Sabat ning caw tamaw , ahohmai bia a cesah khe lo .
51002017	Ma sahlo heh cawh hming a va chuh lepaw sahlo aa ningpahli cang he ka , a hmuisuipaw duitei cawh Khri khah a cang .
51002018	A pany pakheipaw le vaiming a behpaw cawngsaw khah a dungkheisah khe lo . Apalynah kaa hmuh tah he ka , a pachaw he . A cang naná tah ma hming sahlo cawh zehmai cang be . Zemaw tah pawco aa thinglung cawh a palai a patuinah longtei tah aa chih .
51002019	Ma sahlo cawh lu a cangpaw Khri khakhei a pazo khawh bei he . Ama taico pung letei a ungpaw a caibai vytei khah thawzaang law he ka , a pazo pakhongpaw he ka , Khazing tah changchysah a dupaw hratah aa changchypaw a cang .
51002020	Khazaw biahnuinah phung taitah Khri khatah naa thih thah tlung , zecawtamaw ma phung le lang cawh a tle thlangpaw hratah naa zui thlang lalei :
51002021	“ Hre kheh , pateh kheh , tong kheh ! ”
51002022	Ma sahlo heh cawh cawngsaw tei , chingpaw le cawngpahpaw letah a pahniapaw aa cangnah cawtah hmang tei a chang thlangpaw a cang he hi .
51002023	Ma phungphe sahlo cawh singvangnah hmuisang aa lo . Canghrasala , mehnung tei tuachawngpaw behnah khah a cang . Cawngsaw sahlo khah a pany la , aa pung zong a hreh my lo tatah cawngpah he ka , canghrasala , pungsaw sua tua dunah pahnei rua pawtah khei chahnainah hnui hlui bei he .
51003001	Mataico , Khri khatah hringnah lang patho naa cang thah cawtah Khazing cacang lang letei Khri a tynah hming sahlo lekhei naa lung paria thlang my lo .
51003002	Aluicung hming sahlo lekhei cang lytah vaicung lang hming sahlo lekhei naa lung paria thlang my lo .
51003003	Zemaw tah pawco , a suapaw naa mehring cangnah cawh thi thah ka , atoheh cawh naa hringnah cawh Khri khatah Khazing letah nopaw a cang myca .
51003004	Naa thlawpaw hringnah hmuisui a cangpaw Khri a va lang tihtah naaning zong rungnawnah chitah Ama khatah na lang hrah he ceh .
51003005	Macawtaco aluicung naa suapa dunah a cangpaw , canu capaw suanah , pathailynah , hohenah , sua dunah thinglung le nono behnah a cangpaw hangkynah sahlo khah theh my lo .
51003006	Zecawtamaw tatah ma sahlo rawng tahei Khazing tah a thingaenah cawh a sah pui tah a palang a .
51003007	Khuahlai tei naa hringzia leco , ma sahlo heh naa za tua tei .
51003008	Canghrasala atoheh cawh ma hapaw hming a cangpaw , thingaenah , ingthonah , ziahnuinah , male thai pachianah le hmokaw taitah biachia papia lai tahpaw sahlo heh cawh naa hly hrahring a .
51003009	Naa cangnah a paringpaw khah a tua teipaw khakhei naa pahluhly thah cawtah pakheh le pakheh a dungkhei khe lo .
51003010	Atoheh cawh Tuatu Khazing hmuisang hninah letah patha leimeipaw cang he ceh ka , naa mehring cangnah a thapaw khah naa hrei thah he ceh kho .
51003011	Ma hringnah tha leco Grik cawngsaw le Juda cawngsaw , cingpa a taipaw le a tai lypaw , mehpiachong , Sithia mehchiahru cawngsaw , sae le a zalongpaw tah ung lytah Khri cawh zezongpui cang ka , naa zongmingtei chung letah a ung kho .
51003012	Macawtaco Khazing tah ca thing he ka , a pathaipaw le do hmuisuipaw tah a ca tua he . Macawtaco , zawngrawhnah , ningdonah , a panynah , ningnainah le lungsynah sahlo khah a hrei my lo .
51003013	Pakheh le pakheh raidawnah hnui la , pakheh kheh tah naa thing a ca aesah caco he a ngethai my lo . Abuipaw tei a ca ngethai pawhe hrakhei a ngethai my lo .
51003014	Taico , ma hming vytei cung lekhei donah khah chahchi la , donah cawh zezong maikaw tlangtling teitah a pakongtu a cang .
51003015	Pungkheh letei cawngsaw naa cang cawtah a dorai teitah ung pawtah y naa cangpaw hrakhei Khri thlawlungnah takhei naa lungthing cawh uh my seh lo . Taico a lawng paria thlang my lo .
51003016	Khri a bia cawh naa chung letah a hlupui tah ung ky seh . Pakheh le pakheh khah singnah vytei khakhei a chinghring la , a cawngpah my lo . Reithainah hlaw , Khazing behnah hlaw , thlawpaw lang hlaw naa sah ning takhei Khazing khatah a lawng hmotah sah my lo .
51003017	Taico bia tamaw , raihrená tamaw , hming naa tuapaw maikaw cawh Abuipaw Zisu ming tah tua thlu la , Ama a thong co Paw Khazing kha lawngbia a hlai paria my lo .
51003018	Naaning nupui a cangpaw sahlo , naa pasae leh aa bia khah nge my lo , ma heh Abuipaw a zuipaw cawngsaw tei tua rua pawtah a tlahpaw cawh a cang hi .
51003019	Naaning pasae a cangpaw sahlo , naa nupui leh khah do la , hrehro simi khe lo .
51003020	Naaning sawtei a cangpaw sahlo , zezongpui kong lekhei naa no naa paw rei khah nge my lo . Ma taco Abuipaw cawh a lawngsah kho .
51003021	Naaning Paw a cangpaw sahlo , naa sawtei leh khah a hnasah khe lo , aa lungdong sua le .
51003022	Naaning sae a cangpaw sahlo , hming maikaw letah alui letei naa bui leh aa rei khah nge my lo . Ma cawh aa mehmuh letah aa lung tong du caw longlong tah cang lytah lungtho teitah le Abuipaw naa cizawnah cawtah cang hri my seh lo .
51003023	Zehming naa tua hmai tah mehnung cawtah tua bei peh , Abuipaw a cawtah kaa tua tahpaw lung hnui la , naa lung hmuisui tah tua my lo .
51003024	Zemaw tah pawco , Abuipaw taitah longmai hratah ry cypaw kaa hmuh a tah naa hni thlang kho . Abuipaw Khri a rai naa hrepah leimeipaw cawh Ama heh a cang hi .
51003025	Ahohmai hmingchahly a tuapaw cawh hmingchahly a tuapaw hrakhei hreh a cang a . Abuipaw tah patlia patlanah ung lytah bia a ce a .
51004001	Naaning abui a cangpaw sahlo , naa sae sahlo khah a ding teitah le a phutaw teitah peihlai my lo , zecawtamaw tatah vaicung letah Abui kaa hnui hrah tahpaw khah naa hni thlang kho .
51004002	Thlawchangnah letah a pei la , a raering teitah ung la , alawngnah bia hlai paria my lo .
51004003	Taico Khazing tah a thawngchawbia rei pawtah caichaw a ma peh nápawtah kaa cawtah thlaw ma changpah hrah my lo . Ma pawsui co , bahrairui ka khi hnohnangpaw Khri biaparuh cawh kaa y khui khy hi .
51004004	Ka rei dingpaw hratah thawngchawbia khah a sepaw tah ka rei khy nápawtah thlawchang pa baw my lo .
51004005	A zing lypaw sahlo khatah lungsing teitah ung la , caichaw maikaw khah chahnainge tah hmang my lo .
51004006	Naa bia reipaw cawh ningdonah khatah chih seh la , thlung-ae my seh lo , ma pawsui co ming maikaw khah zehratamaw kaa chai he takhah naa hni a .
51004007	Taikhika tah ka konglang vytei cawh a ca ching he a . Ama heh uny dopaw , zingchuipaw raihretu le Abuipaw letei rai ka hrehruipaw cawh a cang hi .
51004008	Naaning khatah ka va thlaw hno hnangpaw cawh kaa chuacangnah naa hni nápawtah le naa lungthing thaw ca patlungsah he seh , ka tah cawtah a cang .
51004009	Ama cawh zingchuipaw le kaa dopaw kaa uny , naaning naa cawngsaw a cangpaw Onesima khakhei a vong he a . Aaning tahei ma letei hming a cangpaw vytei heh aa ca ching he a .
51004010	Thong ka tlah hruipaw Aristarka tah a dang pawtah a ca tah he . Barnaba a unypaw Marka zong tah a ca tah hrah he . Marka a kong ka cachingpaw he khah naa thui thah kho , naaning khatah a vong caco , achaw teitah mingkai my lo .
51004011	Zisu , Justa tatei aa ypaw zong takhei a dang pawtah a ca tah he . Khazing painah raang caw tei rai ka hrehruipaw hrong letah a taepaw Juda cawngsaw cawh aaning suipaw heh cang he ka , ka hnaw a pangang sahpaw a cang he .
51004012	Naaning naa cawngsaw a cangpaw , Khri Zisu a sae a cangpaw Epafra takhei a dang pawtah a ca tah he . Naa cawtah teria teitah thlaw a chang tei . Khazing a dupaw vytei letah naa pacy nápawtah le puitling naa cang khy nápaw cawtah a cang .
51004013	Ama heh naa cawtah le Laodisia le Heirapoli khua cawngsaw sahlo cawtah a thaw tah rai a hrepaw a cang tah cawh kama hrahring tah ka hnipaw a cang .
51004014	Kaa vesaw dopaw sibuipaw Luka le Dema tah a dang pawtah aa ca tah he .
51004015	Laodisia khua letei a ungpaw uny sahlo le Nimfa le a ing letei a pung teipaw khrisawbu sahlo khah a dang pawtah pa tah pah my lo .
51004016	Ma ca heh naaning khatah rei a cang khy taitah Laodisia khua khrisawbu hai letah rei pawtah pei la , Laodisia khua cawngsaw tah aa ca peh pawhe khah rei hrah my lo .
51004017	Arkhipa khah , “ Abuipaw rai hre pawtei pehpaw rai khah paling hrahring my seh lo , tatah bia a ca caw , ” tatah ching my lo .
51004018	Ma kihtlenah bia heh kama Paul tah ka kih teitah ka ciapaw a cang hi . Thong ka tlahpaw heh a thui thlang my lo . Khazing ningdonah cawh naaning khatah ung ky seh . Amen .
52001001	Paul , Sailas le Timote tah Paw Khazing le Abuipaw Zisu Khri tei a cangpaw , Thesalonika khua khrisawbu khatah ca kaa ca kua he . Ningdonah le thlawlungnah cawh naaning khatah ung ky seh .
52001002	Naaning vytei naa cawtah Khazing khatah lawngbia kaa hlai tei peh . Kaa thlawchangnah letah kaa ca patae leimei thlang he .
52001003	Naa raihrenah tah naa zingnah a langsah zia le donah naa hnuipaw tah rai teria tah a ca hresah zia he le kaa Buipaw Zisu Khri letei hnabeisuinah naa hnuipaw takhei naa lung a ca pacysah zia he khah kaa Paw le kaa Khazing hmekaw letah ka thui paria thlang he peh .
52001004	Khazing tah a dopaw uny sahlo , Ama tah a ca thing he tahpaw kaa hni .
52001005	Zecawtamaw tatah kaa thawngchawbia cawh naaning khatah a va tlung tihtah bia longtei tah cang lytah hmingtuakhynah le Thlawpaw Pathai le hmuisui teitah a hnichuanah khatei a cangpaw khah naa hni . Naa cawtah naa hrong letah zehratamaw khua kaa sah tei tahpaw khah naa hni thlang kho .
52001006	Kaaning le Abuipaw khah a ma mingpai he ceh ka , ruhanah a sah ngeteipaw naa ing thlang naná teitah Thlawpaw Pathai tei a ca pehpaw he bia khah lunglawng teitah naa cyhlang .
52001007	Taico macawtaco Masidonia raang le Akhaia raang letei a ungpaw he zingtu vytei a mingpai rua takhei na cang he ceh .
52001008	Abuipaw bia naa reipaw cawh Masidonia raang le Akhaia raang letah a thang paw long cang lytah , Khazing letei naa zingnah zong kawting letah a thang thlu myca . Macawtaco naa kong heh kaaning kaa rei leimei hia khawh be .
52001009	Zecawtamaw tatah naaning sahlo tah zehratamaw naa ma hluihlang tahpaw khah aa rei thlang . Nono behnah taitah Khazing hring lang khah zehratamaw na paleh he ceh tahpaw le Khazing hring le a hmuisuipaw a cangpaw a rai hre ruapaw tah le ,
52001010	a va chuh lepaw Khazing thingaenah taitei a ma thochua ruapaw , thihnah taitei a pathopaw a Sawcapaw avai taitei a vongnah khah haw thlang pawtah a cang tahpaw bia naa reipaw khah aa ma ching .
52002001	Uny sahlo , kaa va ca tlongpaw he khah a chahnai lypaw cang be tahpaw khah naa hni thlang kho .
52002002	Filipi khua letah tai-ing thah peh ka , aisai zongtenah khah kaa ing hui tahpaw khah na hni thlang , canghrasala a sah pui tah aa ma dynah cung tah thawngchawbia cawh kaa Khazing bongnah thongtah kaa ca ching ngang thlang he kho .
52002003	Zecawtamaw tatah pasypalinah bia kaa reipaw khah ahmang lypaw , a cang ly leh a pathai lypaw , lungthing taitah a chuhpaw cang be ; naaning dungkhei ka pachia pawhe peh zong cang hrah be .
52002004	Ma hraco aa cang ly hlui tah Khazing tah a tlah tah katei thawngchawbia rei rai a khingsopaw kaa cangpaw hratah kaa reipaw a cang . Kaaning cawh mehnung lungtong a pachia bei peh , kaa lungthing a ma pasetu Khazing lungtong khah ka zawng hri peh .
52002005	Male pachaw zong hmang bei peh . Duhlui zong hnui bei ca peh ka , duhlui dunah bakhu zong a pachia bang bei peh takhah naa hni thlang . Khazing cawh a ma hnikhuitu a cang .
52002006	Kaaning cawh naaning taitah cang seh , ming hringpaw taitah cang seh , cawngsaw taitei pachawnah khah kaa huipaw cang be .
52002007	Khri apostol kaa cangnah cawtah hei naa cung letah hmingrih khingnah naw cawh kaa hnui thlang . Canghrasala a no tah a sawtei leh khah a mingkaipaw he hratah , naa hrong letah ningnai teitah kaa ung hri .
52002008	Kaa ca do tunah rawng he tah Khazing thawngchawbia thuisah long hmai heh kaa lung a ui be ca ka , kaa hringnah tai zong peh kaa ca du he . Zecawtamaw tatah kaa do ngeteipaw na cang myca he ceh .
52002009	Uny sahlo , naaning khatei Khazing thawngchawbia kaa rei chung vytei lekhei aho a caw tahmai tah hmingrih cang ly rua pawtah sisaw ing tah ching kha zai kha rai kaa hrepaw khah na thui thlang he ceh .
52002010	Naaning zingtu sahlo hrong letah zetluh a pathaipaw , a dingpaw le panah a hnui lypaw maw kaa cang tahpaw khah naaning heh a ma hnikhuitu cang he ceh ka , ma hraco Khazing zong a cang hrah .
52002011	Zecawtamaw tatah a paw tah a sawtei leh a tuitangpaw hra he tah naaning pakheh cacy khah kaa ca tuitang he .
52002012	A rungnawnah le a painah raang chung lang a ca ytu he Khazing hringzia kha a tlah pawtah hring rua pawtah ca pasy he peh , hnawngangnah bia ca ching he peh , thawzaang ca pei he peh kaa ca tahpaw he khah naa hni thlang kho .
52002013	Taico Khazing khatah zong alawngnah bia kaa rei tei , zecawtamaw tatah kaaning taitei naa thuipaw Khazing bia khah naa cyhlang tihtah mehnung bia hratah cyhlang lytah Khazing taitei a chuhpaw bia hratah cyhlang he ceh ka , a hmuisuipaw zong cang hahai ka , zingtu sahlo naa chung letei rai a hre leimeipaw cawh a cang .
52002014	Zecawtamaw tatah uny sahlo , naaning cawh Khri Zisu letei a ungpaw , Judia raang chung letei Khazing a khrisawbu sahlo khakhei a lopaw na cang myca he ceh . Naa raang cawngsaw taitei hanah naa ingpaw hrakhei ma khrisawbu sahlo tahei Juda cawngsaw sahlo taitah aa ing hrah .
52002015	Juda cawngsaw sahlo cawh Abuipaw Zisu le Khazing khuavang sahlo a thehpaw le kaaning zong a ma tingchuapaw a cang he . Aaning cawh Khazing lung a pachiapaw le , ming vytei khah a caraepaw a cang he .
52002016	Gental cawngsaw sahlo pachah aa cang khy nápawtah aaning kha bia kaa reipaw khah pakhang a ma zawng he ka , ma hrahei aa suanah cawh a chahchi vy leimei he . A changnah letaco Khazing thingaenah tah a tlahso chi he .
52002017	Canghrasala uny sahlo , kaa lungthing lang tah cang lytah pungsaw tah naaning khatah cai cuitei kaa chai tih he peh tah ca vang ngetei he peh ka , naaning kha a tong kaw rua pawtah ka zawng tei he peh .
52002018	Zecawtamaw tatah naaning kha va sei khah du ngetei peh ka , kama Paul lehbang cawh ato le ato tah ka pachia tei , canghrasala Setan tah a ma pakhang .
52002019	Zecawtamaw tatah , kaa hnabeisuipaw , kaa lunglawngnah cai , a cang ly leh kaa Buipaw Zisu a vong tihtah a hmekaw letah kaa sungnaw nápaw a cangpaw abui lukhu cawh zemaw a cang a ? Naaning sahlo khah cang bei he ceh maw ?
52002020	Kaa rungnawnah le kaa lunglawngnah hmuisui cawh naaning heh naa cang he ceh .
52003001	Macawtaco kaa ceh khawh ly tihtah Athen khuapui letah seisai tah ung peh seh la , a chah cai a tatah kaa rawh .
52003002	Angepainah letah thawzaang a ca pei ruapaw he tah le naa thaw a ca thosah ruapaw he tah Khri thawngchawbia pakaipaza sahnah letah kaa uny le Khazing rai kaa hrehruipaw a cangpaw Timote khah kaa va thlaw .
52003003	Ma cawh naa tai-ingpaw sisawnah rawng tahei pakheh hmai hninglang naa sai ly nápaw cawtah a cang . Kaaning vytei cawh sisawnah ing rua pawtah rawhpaw ka cang peh tahpaw khah a sepaw tah naa hni thlangpaw a cang .
52003004	A ngetei tahpaw co naaning khatei kaa ungning takhei hrehnah kaa ing a tahpaw khah kaa ca ching thah he . Taico naa hni ciapaw hratah a va cang hmuisui .
52003005	Ma rawng tahei ka ceh khawh ly tihtah , naa zingnah khah zemaw a lo tahpaw hni du tah Timote cawh ka va thlawpaw a cang . A rakheh lang tei ka phangpaw cawh tuhsotu tah a ca tuhso tih he tah thaw tah rai kaa hrepaw vytei khah ze lypaw tamaw cang pang le tahpaw heh a cang .
52003006	Canghrasala Timote cawh atoheh naaning a ca tlongnah pawhe taitah va tlung kaw myca ka , naa zingnah le donah naa hnuinah kong thawngchaw khah a va ma pho . Naa hmui hmuh kaa ca vangpaw he hratah kaa hmui hmuh vang hrah he ceh ka , naa ma thui paria thlang he ceh tahpaw khah a ma ching .
52003007	Macawtaco uny sahlo kaa lung reithuinah vytei le hrehnah kaa ingnah vytei lehei naaning naa zingnah tahei thawzaang a ma peh .
52003008	Ato cawh kaa Buipaw letah cyky tah na daw thlang he ceh tahpaw kaa thuinah cawtah kaaning cawh ka hring hmuisui myca peh .
52003009	Naaning naa thong tei kaa Khazing hme letah alawngnah kaa hnuipaw heh zetlua tamaw Khazing letah alawngnah bia kaa hlai tei tú a ?
52003010	Ching kha , zai kha , a hmuisui teitah thlaw kaa changpaw cawh naa hmui hmuh kaw khy pawtah le naa zingnah letei naa phahlahnah pawhe ceh khah bawkhangnah peh rua pawtah a cang .
52003011	Kaa Khazing le Paw Ama ceingei le kaa Buipaw Zisu taco naaning kha kaa va sei khy nápawtah langpui cawh ma pa-awng ky my seh lo .
52003012	Abuipaw tah pakheh le pakheh naa dopaw he ceh le ming vytei naa dopaw he khah a ka sah seh la kaaning tah kaa ca dopaw he tlua tah changchysah ky seh .
52003013	Kaa Buipaw Zisu cawh a mehpathai vytei khatah a vong tihtah kaa Khazing le kaa Paw hme letah a pathaipaw le panah a hnui lypaw naa cang khy nápawtah Ama taco naa lungthing thaw ca patlung ky he seh .
52004001	Uny sahlo , a changnah letaco Khazing a lawngsah rua pawtah zehratamaw naa ung a hia tahpaw khah ca ching thah he peh ka , atotei naa hringzia heh a cang . Atoheh ma cawh a hlu vy tah na tua vy leimei nápawtah kaa Buipaw Zisu letah a ca hy he peh ka , ca sia he peh ka , kaa ca ching vypaw he a cang .
52004002	Chingreinah kaa ca pehpaw vytei he khah kaa Buipaw Zisu tei nawhnuinah a ma pehpaw hratah kaa ca peh he tahpaw khah naa hni thlang kho .
52004003	A pathai teitah ung la , canu le capaw suanah kha cahri la , ma cawh Khazing dupaw a cang .
52004004	Naaning pakheh cacy khah ma le pung khah a hraipaking pawtah le a pathai teitah le zawchui pawtah ungpaw khah cong a pachia cy my lo .
52004005	Khazing a hnih lypaw lawki cawngsaw sahlo hratah hohenah khah hmang khe la ,
52004006	ma hapaw kong lehei ahotahmai tah a unypaw cung letah chahlynah tua khe seh la , zecawtamaw tatah ma hapaw suanah cawh Abuipaw tah veri a thing he tahpaw khah kaa ca ching pacia thah he kho .
52004007	Khazing tah a pialui rua pawtah a ypaw cang be ca peh ka , a pathaipaw hringzia tah hring rua pawtah a ypaw kaa cang hri he peh .
52004008	Macawtaco ma bia a eipaw he cawngsaw sahlo he cawh mehnung bia a eipaw cang ly he tah a Thlawpaw Pathai a ca peipaw he Khazing bia a eipaw a cang he .
52004009	Atoheh cawh uny sahlo hratah a donah kong cawh ciapah hia khawh bei he ceh . Naaning ceingei khah Khazing tah pakheh le pakheh a donah kong khah a ca cawngpah thah he .
52004010	A ngetei tahpaw co Masidonia raang letei uny vytei a dopaw na cang he ceh . A cang naná tah ma hming cawh tua vy lo leimei thlang pawtah kaa ca sia he .
52004011	Kaa ca ching ciapaw he hrakhei , de teitah ung a pachia la , naaning naa rai khah hre thlang la , naaning naa kih ceingei khei raihre cy my lo .
52004012	Ma tih taco ningting naa hringzia taikhei alailang teipaw cawngsaw tah ca ming chy he ka , naa byhianah lekhei minghringpaw a paichai khaw bei he ceh .
52004013	Uny sahlo , a thi thah paw sahlo aa kong letah zehmai hni lytah naa ungpaw le hnabeisuinah a hnui lypaw sahlo hratah naa nge achiapaw du bei peh .
52004014	Zisu cawh thi ka , a tho kaw tahpaw zing peh ka , macawtaco Ama letei a thipaw sahlo he cawh Khazing tah Zisu khaco a va chui kaw he tahpaw kaa zing .
52004015	Ma heh Abuipaw bia ningtei hratah a cang , kaaning a hringning thlangpaw le Abuipaw a vongkawnah tai a tangning thlangpaw sahlo tahei , a thipaw sahlo aa hmelang tah sei hrahring bei he peh tah heh ka ca ching he .
52004016	Zecawtamaw tatah Abuipaw Ama ceingei tah o thangpui tah nawpehnah le , vaiming alaicaipaw o khatah le , Khazing hmoka khatah vaicung taitah za cung ka , Khri letei a thipaw sahlo khah a tho taw he a .
52004017	Ma khy taico kaaning a hringning thlangpaw le , a tangning thlangpaw sahlo heh aaning khatah avai letah Abuipaw a tong rua pawtah khei meding hrong letah hmokheh tah lahchy ka cang he peh . Taico Abuipaw khatah chaizaw tah kaa ung a .
52004018	Macawtaco ma bia hei pakheh le pakheh thawzaang a pei my lo .
52005001	Uny sahlo , ma vytei hming a va cang nápaw a cai le a ning kong letah ca ciapah a hy bei he ceh .
52005002	Zecawtamaw tatah Abuipaw ning cawh zai tah , mehru hratah a vong a tahpaw khah a se pawtah naa hni thlang .
52005003	Cawngsaw tah , “ Denah le a bingnah cai , ” aa tah chung takhei sung sungkheh tah rorangnah cawh , canu ny a zeipaw hratah aa cung letah tlung a ka , ahohmai lua khy a bei he .
52005004	Canghrasala uny sahlo , naaning cawh muinah letah a ungpaw naa cang lynah cawtah ma ning cawh mehru hratah rawh ly pui tah va tlung a be .
52005005	Naaning cawh khainah sawtei le ching sawtei na cang he ceh . Kaaning cawh zai le muinah tei cang bei peh .
52005006	Macawtaco kaaning cawh a ihningpaw sahlo hrakhei cang kheh he peh seh . A hrahpaw le ma le pung a hraipaking khypaw cang hri he peh .
52005007	Zecawtamaw tatah a ihpaw sahlo cawh zai tah aa ih tei , zu a ruipaw zong zai tah aa rui tei .
52005008	Canghrasala kaaning cawh ningching cawngsaw kaa cang cawtah ma le pung a hraipaking khypaw ka cang he peh . Zingnah le donah khah cacanghnaw letah a pachawng tah pachahnah hnabeisuinah khah lukhu tah hmang he peh .
52005009	Zecawtamaw tatah Khazing tah a thingaenah ing pawtah a ma thingpaw cang lytah kaa Buipaw Zisu Khri thongtah pachahnah hmuh a pawtah a ma thingpaw a cang .
52005010	Kaa cawtah a thihnah rawng tah kaa thih zong tah cang seh , kaa hring zong tah cang seh , Ama khatah hmingkheh tah ka ung he peh .
52005011	Macawtaco pakheh le pakheh thawzaang a pei la , naa tua teipaw hrakhei a pasy leimei my lo .
52005012	Uny sahlo , naa hrong letei raitung a hrepaw sahlo le Abuipaw letei naa cung lang tei a ungpaw sahlo le a ca chinghring pawhe sahlo khah cizaw my lo .
52005013	Aa raihrepaw rawng takhei donah le cizawnah a sangpui tah pei my lo . Pakheh le pakheh a dorai teitah ung my lo .
52005014	Taico uny sahlo , a thawthipaw sahlo khah a raeringnah pei la , a raechiapaw sahlo khah thawzaang pei la , a thaw a diapaw sahlo khah bong la , ming vytei cung letah naa lungsy seh tatah kaa ca sia he .
52005015	Chahlynah khah chah ly ná tah verithing khe la , pakheh le pakheh cung letah cang seh , ming vytei cung letah cang seh , chahnah tua tukhah a zawng paria thlang my lo .
52005016	A lawng paria thlang my lo ;
52005017	Thlawchang leimei thlang my lo ;
52005018	Zezong kong ting letah alawngnah bia rei my lo . Khri Zisu letah ma heh naa cawtah Khazing dupaw cawh a cang .
52005019	Thlawpaw me khah thihsah khe lo ;
52005020	Chinghlangnah bia khah zerei lytah ung khe lo .
52005021	Zezong pasepaning la , a chawpaw khah a lah my lo .
52005022	Chahlynah a cangpaw maikaw khah cahri my lo .
52005023	Denah Khazing , Ama Khazing hrahring taco naa pungpaluh tah ca pathaisah my he seh lo . Kaa Buipaw Zisu Khri a vong kaw tihtah a hme letah suise a kawh lypaw naa cang nápawtah naa thlawpaw le naa lungthing le naa pungsaw khah ca chia he seh .
52005024	Naaning a ca ypaw he cawh zingchuipaw cang ka , ma cawh Ama tah a tua a .
52005025	Uny sahlo , thlaw ma changpah my lo .
52005026	Uny vytei khah a hmuhpatang teitah naa kih a tle cy my lo .
52005027	Ma ca heh uny sahlo vytei reipah my lo , tatah Abuipaw hme letah bia ka ca caw he .
52005028	Kaa Buipaw Zisu Khri ningdonah cawh naaning khatah ung seh .
53001001	Paul , Sailas le Timote tah kaa Paw Khazing le Abuipaw Zisu Khri letei a ungpaw Thesalonika khua khrisawbu khatah ca kaa ca kua he .
53001002	Paw Khazing le Abuipaw Zisu Khri taiteipaw ningdonah le thlawlungnah cawh naaning khatah ung ky seh .
53001003	Uny sahlo naaning rawng tah Khazing letah a lawng paria ruapaw ka cang peh . Ma cawh tua ruapaw hrahring a cang , zecawtamaw tatah naa zingnah cawh changchy vy lo leimei ka , pakheh le pakheh na donah pawhe ceh zong a pung vy leimei cawtah a cang .
53001004	Macawtaco hrehnah le hnehsahnah naa ing thlang naná teitah temahnah le zingnah naa hnuipaw kong khah Khazing khrisawbu sahlo letah kaa pachaw peh .
53001005	Ma vytei tahei Khazing biacenah a ding zia cawh a langsah . Macawtaco naa tai-ing hnochangpaw Khazing painah khatah aa tlahpaw cawngsaw tah rei na cang a he ceh .
53001006	Khazing cawh a dingpaw a cang . Naaning hanah a ca peipaw sahlo he khah hanah a peh kaw hra he .
53001007	Hanah a ingpaw sahlo he ceh khah , naa thaw ca padang he ka , kaaning zong a ma padang hrá a . Ma hming heh Abuipaw Zisu cawh melui a ae leimeipaw le a thawtlungpaw vaiming sahlo khatah vaicung taitah a vong tihtah a cang tae a .
53001008	Khazing a hnih lypaw he le kaa Buipaw Zisu Thawngchawbia a nge lypaw sahlo khah dang a tah he a .
53001009	Aaning sahlo cawh Abuipaw hmekaw le a hmingtuakhynah rungnawnah taitah khakhai cang he ka , chaizaw rorangnah khatah dang tah a cang he a .
53001010	Ma cawh a mehpathai sahlo tah pasungpanaw pawtah le zingtu a cangpaw vytei tah reithai pawtah a vongnah ning letah a cang tae a . Kaa reipaw bia khah naa zingnah cawtah ma lehei naaning zong na tae hrá he ceh .
53001011	Ma cawh a thui thlang peh ka , naa cawtah tai lytah thlaw kaa chang tei . Kaa Khazing tah a ca ynah pawhe khatah a tlahpaw hringzia tah naa hring nápaw tah le hmingchaw naa tingaipaw vytei le zingnah tah naa tuapaw vytei khah a hmingtuakhynah tah Ama tah a patling a tatah thlaw kaa chang tei .
53001012	Taico kaa Buipaw Zisu ming cawh naaning letah pasungpanaw cang a ka , kaa Khazing le Abuipaw Zisu Khri ningdonah thongtah naaning cawh Ama letah pasungpanaw na cang he ceh .
53002001	Kaa Buipaw Zisu a vongkawnah le Ama khatah pahmo kaa cang nápaw kong letah uny sahlo ,
53002002	“ Abuipaw ning cawh a tlung thah , ” tahpaw bia aa phynah rawng tamaw , phung aa reinah rawng tamaw , kaaning taitah cakuapaw hratah aa reipaw sahlo kong lehei a neh teitah a calawh khe la , a pahly khe o tatah kaa ca caw he .
53002003	Zekhatah lang tahmai tah ahohmai a dungkheisah khe lo , zecawtamaw tatah Khazing a caraenah cawh va chuh taw a ka , mehchawly cawngsaw , rorang ceingei ruapaw cawngsawpaw palang a cang hlai vytei cawh ma ning cawh tlung balang be .
53002004	Ma cawngsaw taco Khazing tatei aa behpaw maikaw le behnah maikaw khah a dy a , aa cung lang ung a pachia ka , ama le ama a cuicaling a . Mataico Khazing behnah ing letah a ty ka , ama cawh Khazing ka cang , tatah a tá a .
53002005	Naaning kha ka ungning tah ma bia ka ca ching teipaw he khah a thui thlang bei he ceh maw ?
53002006	Taico a cai a zaw tihtah a va lang khy nápawtah atoheh ze tamaw a pakhang thlang tahpaw khah naa hni .
53002007	Zecawtamaw tatah phungbia a hnui lypaw a hmingtuakhynah biaparuh taco rai a hre leimei thah . Canghrasala ama cawh lahly a cang hlai vytei cawh ama a tlepakhihpaw takhei a tlepakhih leimei thlang a .
53002008	Taico mehchawly cawngsaw cawh palang cang a ka , ama cawh Abuipaw Zisu tah a kaw taitei a piapaw a husuanah takhei thehly ka , a vongkawnah rungnawnah takhei a hlyde a .
53002009	Mehchawly cawngsawpaw a vong nápaw cawh Setan a raihrenah hratah cang ka , a pakheipaw ningang chuipaw sahlo , paching pakhanah sahlo le khuarawha chuipaw sahlo khah a phingphing tah a palang a .
53002010	A lyde leimeipaw sahlo cawh chahlynah phingting takhei a dungkhei he a . Aa lydepaw cawh pachah aa cang nápaw biahmuisui khah aa dulynah cawtah a cang .
53002011	Ma rawng tahei Khazing tah hingbia aa zing nápawtah a thawtlungpaw dungkheinah khah thlawso he ka ,
53002012	macawtaco biahmuisui khah zing ly tei chahlynah letah a nawngnangpaw vytei cawh thaily cangsah a cang he a .
53002013	Canghrasala Abuipaw dopaw uny sahlo , naa cawtah Khazing letah alawngnah bia a hlai pariapaw ka cang he peh , zecawtamaw tatah pachah rua pawtah athoning taitah Khazing tah a ca thing thah he . Ma cawh pathaisahnah rai Thlawpaw tei a hrepaw thongtah le biahmuisui zingnah thongtah a cang .
53002014	Macawtaco kaa Buipaw Zisu Khri rungnawnah a hrong hrah rua pawtah kaa thawngchawbia thongtah ma leco a ca y he .
53002015	Macawtaco uny sahlo , hmokaw tah cang seh , ca tah cang seh , ka ca thui sahpaw he cawngpahnah khah a tle la , cyky tah a daw thlang my lo .
53002016	Kaa Buipaw Zisu Khri Ama ceingei le kaa Paw Khazing , a ma dotu le a ningdonah thong tei chaizaw thlawlungnah le hnabeisuinah chawpaw a ma peitu taco ,
53002017	naa lungthing thaw ca thosah he seh la , bia le hmingchaw tuapaw maikaw letah naa thaw ca patlung my he seh lo .
53003001	A changnah letaco uny sahlo , naaning khatah a cangpaw hrakhei Khazing bia cawh a kaipaza tlamang khy nápawtah le pasungpanaw a cang khy nápawtah kaa cawtah thlaw ma changpah my lo .
53003002	Taico mehchawly le mehrahry sahlo hrong taitah a bingsah kaa cang khy nápaw caw zong tah thlawchang my lo , zecawtamaw tatah ming maikaw tah zingnah hnui bei he .
53003003	Canghrasala Abuipaw cawh zingchuipaw cang ka , Ama taco naa thaw tlung sá ka , mehchaw lypaw Setan taitah a ca bingsá he .
53003004	Kaa ca chingpaw he khah tua he ceh ka , naa tua pazo longmang a taheh Abuipaw letah zingnah kaa hnui .
53003005	Abuipaw tah naa lungthing cawh Khazing donah le Khri mua ing khynah lang khah langhme chui ky seh .
53003006	Uny sahlo , a thawthipaw zingtu le kaaning taitei naa cyhlangpaw cawngpahnah hratei a ung lypaw he khah a huikong khe lo , tatah Abuipaw Zisu Khri ming tah bia kaa ca peh he .
53003007	Zehratamaw naa ma mingpai he ceh tahpaw khah naaning ceingei tah naa hnipaw a cang . Naaning khatei kaa ungning takhei kaa thaw thi be kho .
53003008	Amai peh lytah aho batui hmai e bei peh . A cang ly hlui tah aho naa caw tahmai phorih cang ly rua pawtah reithui sisaw ing tah , ching kha , zai kha rai kaa hre kho .
53003009	Ma hratei kaa tuapaw khah naaning taitah bongnah hmuhnah naw kaa hnuilynah cawtah cang lytah a ma mingpai he seh la , kaa haa a ma lah he seh , kaa tah cawtah a cang .
53003010	Zecawtamaw tatah naaning khatei kaa ungning takhei , “ Rai a hre lypaw cawngsaw cawh e kheh seh , ” tahpaw phung khah , kaa ca peh he kho .
53003011	Naa hrong letah mehthaikheh cawh aa thaw a thi tahpaw kaa thui . Aaning sahlo cawh raihre lytah male a pahnong a pakha laipaw a cang he .
53003012	Ma hapaw cawngsaw sahlo cawh a ningcang teitah ung pawtah le , aaning pori congnah rai hre pawtah , Abuipaw Zisu Khri ming tah bia pei he peh ka , kaa sia he .
53003013	Taico uny sahlo , naaning cawh a dingpaw hming tua tah ca ning kheh he seh .
53003014	Ma ca letei kaa ca chingpaw he a nge du lypaw cawngsaw cawh achaw teitah a ngia thlang my lo . A ningzeh seh tatah ma cawngsaw cawh a kong khe lo .
53003015	A cang naná tah caraepaw hraco rawh khe la , unypaw hratah raeringnah pei hri my lo .
53003016	Denah Buipaw , Ama hrahring tah denah cawh ching lytah zezong hmingting letah ca pei ky he seh . Abuipaw cawh naa zongmingtei khatah ung ky seh .
53003017	Kama Paul tah ma a changnah kih tlenah ca heh kama ka kih ceingei tah ka ciapaw a cang tahpaw cawh ka cakua vytei letah a bi thlang . Ma hrahei ka cia ningcang a cang .
53003018	Kaa Buipaw Zisu Khri ningdonah cawh naa zongmingtei khatah ung ky seh .
54001001	A ma Pachahtu Khazing le kaa hnabeisuinah a cangpaw Khri Zisu a biapehnah thong tei Khri Zisu apostol a cangpaw kama Paul tah ,
54001002	zingnah letei ka sawtei hmuisui a cangpaw Timote khatah ca ka ca kua . Khazing kaa Paw le Khri Zisu kaa Buipaw taiteipaw ningdonah le zawngenah le thlawlungnah cawh na cung letah ung ky seh .
54001003	Masidonia raang lang ka naening tei ka ca siapaw hrakhei Efesa khuapui lekhei ung thlang la , maco meh thaikheh sahlo khah cawngpahnah ahmang lypaw khah cawngpah khawh ly rua pawtah le ,
54001004	phungpaw hlawpaw le a chang thai lypaw thokehnah kong letah cai hly cakhawng ly pawtah naw na pae he a . Ma hapaw tahei zingnah thongtah a chuhpaw Khazing rai navy tah a eichonah tukhah a chuasah .
54001005	Ma biapehnah heh lungthing pathaipaw le chiachaw thluidangnah chawpaw le zingnah hmuisui taitei a chuhpaw donah khah aa hnui khy nápawtah ka tingpaw a cang .
54001006	Mehthaikheh tah ma cawh pavesai he ka , a silang a hnui lypaw bialy biade khah naw aa thlia hri .
54001007	Phungbia cawngpahtu cang khah du he ka , canghrasala zemaw aa rei tahpaw le lungcang ngetei tah a pacysah pawhe khah zemaw a cang tahpaw hnih bei heh .
54001008	Canghrasala phungbia cawh a ningcang teitah a hmangpaw caw taco a chah tahpaw kaa hni .
54001009	Phungbia cawh mehding cawtah tuapaw cang lytah phungbia zetah a rei lypaw le mehpiathy sahlo , Khazing tlechainah a hnui lypaw le mehsua sahlo le , a pathai lypaw le behnah zetah a rei lypaw sahlo le , lenongpaw sahlo le , a no le paw a thehpaw sahlo le ,
54001010	a phei a hmangpaw le , a leihopaw le , sae a zua laipaw le , a hinghepaw le , biacenah letei biadih a rei lypaw sahlo aa cawtah tuapaw a cang .
54001011	Taico kama letei khingpaw , a laisuipaw Khazing thawngchawbia rungnawpaw a zuipaw adingpaw congpahnah khatei a rae cakahpaw maikaw aa caw zong tah tuapaw a cang .
54001012	Thawzaang a pa peitu Khri Zisu kaa Buipaw letah alawngnah bia ka rei . Ama tah zingchuipaw pa tah ka , a rai hre ruapaw tah a pa thing .
54001013	Khuahlai ning taco Khazing a reipachiatu le cawngsaw a hrehlai tu le mehpiathy ka za cang naná teitah ka hni ly cawtah le ka zing ly cawtah ka za tuapaw a cangnah cawtah ka cung letah a zawngenah a langsahpaw a cang .
54001014	Kaa Buipaw ningdonah cawh Khri Zisu letei a ungpaw zingnah le donah khatah ka cung letah a hlupui tah a pa luiso .
54001015	Khri Zisu cawh mehsua sahlo pachah rua pawtah ma khazaw lehei a vong tahpaw heh zingchuipaw le pong tlang ngeteipaw a cang . Mehsua sahlo hrong letah kama heh a sua caipaw ka cang .
54001016	Canghrasala , ma rawng tahei mehsua sahlo letah a suacaipaw ka cung letah a zawngenah a langsahpaw cang ka , ma cawh a zing lepaw sahlo tah chaizaw hringnah aa hmuh nápawtah Khri Zisu tah a changthai lypaw a lungsynah khah a langsá a tah khah kama letah a mingpaipaw cawtah a cang .
54001017	Chaizaw Siangpahrang , a hming paria thlangpaw , hmuh khy lypaw , Ama suipaw Khazing a cangpaw khatah rungnawnah le upahnah vytei cawh chaizaw tah chaizaw tai ung ky seh . Amen .
54001018	Ka sawcapaw Timote , na konglang reihlang ciapaw hrakhei ma chinghringnah heh ca pei neh ka , ma sahlo cawh zui la , raedynah a chawpaw khah na dy khy a .
54001019	Chiachaw thluidangnah achawpaw le zingnah cawh a tle my lo . Meh thaikheh tah ma cawh du be ca he ka , aa zingnah cawh apaleh apahnaw tah aa tua thlu .
54001020	Ma sahlo hrong letaco Humenai le Alekzandar a tae hrah he . Khazing reipachia aa hmang khawh ly nápawtah aaning cawh Setan kih letah ka hlai thah he .
54002001	Macawtaco , a hmasaw letah ka ca siapaw cawh ming vytei cawtah haepahnah tua le thlawchangnah hnui le thlawchangpahnah le alawngnah bia hlainah tuapaw heh a cang .
54002002	Abui sahlo le naw a hnuitu vytei aa cawtah zong de teitah le arai teitah kaa ung khy nápaw tah le Khazing tlechainah hmotah le a pathai teitah khua kaa sah khy nápawtah a cang .
54002003	Ma heh achawpaw cang ka , kaa Khazing le Pachahtu a lawng sahpaw cang ka ,
54002004	Ama tah ming vytei tah pachahnah hmuh he seh la , biahmuisui hninah lang a va ne thlu he seh tah a du cawtah a cang .
54002005	Khazing pakheh sui ung ka , Khazing le mehnung aa kaa letah aly lang a seipaw pakheh a ung , Ama cawh mehnung Khri Zisu heh a cang .
54002006	Ming vytei tlang nápawtah Ama teitah a peipaw cang ka , Ama cawh a tlahpaw a cai naning letah palangpaw a cang .
54002007	Mataico , ma cawpaw tahei tlang y lai rua pawtah le apostol cang rua pawtah thingpaw cang neh ka , biahmuisui ka rei , hing bei neh . Gental cawngsaw sahlo khah zingnah ahmangpaw a cawngpahtu he ka cang .
54002008	Macawtaco zeletahmai tah capaw sahlo taco aa kih pathaipaw khah pazy he seh la , thingaenah le a eichonah ung lytah thlawchang he seh tahpaw ka du .
54002009	Ma hraco canu sahlo zong duchuipaw teitah le a tlahpaw chaichi a tua he seh la , sang phia le sui le lungnaw le a mai a rupaw chaichi tah a pasang kheh he seh .
54002010	Canghrasala Khazing a behpaw canu cawtah a tlahpaw tuasanah achawpaw tukhei a pasang hri he seh .
54002011	Canu taco de teitah le raidawnah khatah cawng ruapaw a cang .
54002012	Canu tei capaw cung letah cawngpah le nawhnui cawh sai bei neh , canghrasala de teitah bia aa nge ruapaw a cang .
54002013	Zecawtamaw tatah Adam cawh tua hmasawpaw cang ka , mataico Evi cawh tua a cang .
54002014	Mataico Adam cawh dungkheipaw cang be ca ka , canu tukhah dungkheipaw cang ka , mehsua tah a cang .
54002015	Canghrasala canu cawh zingnah letah a ung paria thlang tah donah le a pathai teitah le duchui teitah a ung longmang thlang caco , sawtei a sahpaw aa cangnah cawtah khei pachah aa cang he a .
54003001	Ma heh zingchuipaw bia a cang . Ahohmai a lungchung tah hotu raihre dunah a hnui caco , raichaw hre a du tahnah a cang .
54003002	Hotu rai a hrepaw cawh reipachianah a ung lypaw , canu pakheh pasae a cangpaw , a lung a sypaw , a hraipaking khypaw , zawchuipaw , hluihlang a thaipaw , cawngpah a thaipaw ,
54003003	zu rui ahmang lypaw , a thing a paching lypaw le a ningnaipaw , a hrychae ahmang lypaw , tangka cho tlechainah a hnui lypaw a cang a .
54003004	Ama a ingchungkho khah achaw teitah mingkai tei , a sawtei leh zong tah a bia aa ngepaw le aa cizawpaw a cang a .
54003005	Canghrasala , ama a ingchungkho hmai a mingkai khy lypaw tah zekhatamaw Khazing khrisawbu cawh a mingkai khy a ?
54003006	Ama cawh zingtu thapaw cang a be , ma tah ly co a palai a patui tah ung ka , Setan biacenah hratah a ing sua a .
54003007	Ama cawh alailang teipaw cawngsaw zong tah aa reithaipaw mehnung a cang ruapaw a cang , ma tah ly co reipachianah letah tlah tlamy ka , Setan sahrui letah a awh pang a .
54003008	Khrisaw hruitu sahlo zong , ma thly thly hraco , zawchuipaw mehnung , zing a chuipaw , zu a raang lypaw , ahmang lypaw a mia sangnah a hui lypaw a cang he a .
54003009	Canghrasala chiachaw thluidangnah lungthing a pathaipaw khatah zingnah biahmuisui khah a tlepaw a cang a .
54003010	A hmetaw letah pase taw cang he seh la , ma khy taico aa cung letah suisenah zehmai a ung ly caco khrisaw hruitu rai cawh hre he seh .
54003011	Ma hraco aa nupui sahlo zong cawh cizaw tlang a tlahpaw , bia a du lypaw , zezongpui letah zingchuipaw le a sungnah a hnui khypaw cang he seh .
54003012	Khrisaw hruitu cawh nupui pakheh sui a hnuipaw cang a ka , a ingchungkho le a sawtei leh zong achaw teitah a uh khypaw a cang a .
54003013	Rai achaw teitah a hrepaw sahlo taco ming chahnah hmuh a he ka , Khri Zisu zingnah letah raechahnah khah aa hnui a .
54003014	Nama kha a vong pating pawtah ka hnabei a sui ky thlang naná teitah ma biataipaw heh nama khatah ka va ciapaw cang ka ,
54003015	ma pawco ka va haa sua pawtei a cang caco , biahmuisui thahrang le asuh tung a cangpaw Khazing hring khrisawbu , Khazing ingchungkho lekhei ming vytei tah zehratamaw khua aa sah a tahpaw khah na hni khy a .
54003016	Zekhatahmai ei khy a cang lypaw Khazing kaa behnah letei a lemari biaparuh a cangpaw cawh a rungnaw , Ama cawh pungsaw tah a lang ka , Thlawpaw tah mehding a cang tahpaw a palang . Vaiming sahlo tah aa hmuh , phingting hrong letah a kong rei a cang , khazaw cawngsaw mehnung tah aa zing , rungnaw pawtah avai lang lahchy a cang .
54004001	Canghrasala Thlawpaw tei a sepaw teitah a reipaw cawh ningchangnah cai letaco mehthaikheh sahlo tah zingnah heh hningchai he ka , dungkhei a hmangpaw thlawpaw le khachia tei a cawngpahpaw hming sahlo khah aa zui a .
54004002	Ma hapaw cawngpahnah sahlo cawh cungmai raipha mehing mehru , aa chiachaw thluidangnah khah thaw a palingpaw tei a kangseh ciapaw cawngsaw taitah a chuhpaw a cang .
54004003	Aaning sahlo taco zawpui cawh nupui pasae hnui khah thly he ka , Khazing a tuapaw , Ama a zingtu sahlo le biahmuisui a hnihpaw sahlo tah alawngnah bia a hlainah cung tei epaw batui thaikheh khah e aa thly he .
54004004	Macawtaco Khazing tei a tuapaw maikaw cawh chah ka , alawngnah biahlainah cung tah cyhlangpaw a cang caco zehmai du ly ruapaw ung be .
54004005	Khazing bia le thlawchangná tah pathaisah ciapaw a cangnah cawtah .
54004006	Ma hming sahlo heh uny sahlo khah na thuisah caco he , nama cawh nama tei na zui teipaw , achawpaw cawngpahnah le zingnah hmuisui letei a changchypaw Khri Zisu raihretu chaw na cang a .
54004007	Canghrasala Khazing a hnih lypaw aa phunghlaw le macang no sahlo phungpaw aa reipaw lekhei a pahlawh kheh la , Khazing tlechainah letah changchy rua pawtah na thaw chua hri my lo .
54004008	Zecawtamaw tatah pungsaw a zongnah cawh mai a hnui bang thlang hrah , canghrasala Khazing tlechainah cawh zezongpui cawtah mai hnui ka , ato hring chung le a va chuh lepaw cai cawpaw tah a chahnaipaw a cang .
54004009	Ma heh zing tlang a cangpaw le cyhlang hmuisui tlang a tlahpaw , aa rei teipaw cawh a cang .
54004010	Ma cawpaw tahei raihre peh katei , ka zongpaw peh cawh cang ka , kaa hnabeisuinah cawh Khazing hring , Ama cawh ming vytei a Pachahtu , a zingpaw sahlo a pachah pa-ei dangpaw he cung lekhei kaa chia .
54004011	Ma sahlo heh cawngpah la , bia pei my lo .
54004012	Mehny na cang rawng tah ahohmai a minghnawhsah khe lo , canghrasala , a zingpaw sahlo aa cawtah biareinah kong letah cang seh , hringzia kong letah cang seh , donah kong letah cang seh , zingnah kong letah cang seh , pathainah kong letah cang seh a mingpai rua pawtah cang hri my lo .
54004013	Ka vong hlai vytei , zawpui sahlo Capathai reipah le phungrei le cawngpah lekhei a pei my lo .
54004014	Khrisaw macang sahlo tei na cung letah aa kih pahnia tei , phyhlangnah bia aa reipaw thong tei na hmuhpaw lahsong khah zerei lytah ung kheh lo .
54004015	Ma hapaw kong lehei a biatah la , na pungpaluh tah a pei my lo , ma pawsui co na changchynah zia khah mingting tah aa hmuh a .
54004016	Na hringzia le na cawngpahnah khah achaw teitah a raering la , ma hraco tua paria thlang my lo . Ma hratei na tua caco nama le na bia aa ngetu vytei khah na pachah khy he a .
54005001	Capaw macang sahlo khah a tangpui tah raw khe lo , canghrasala na paw hratah rawh he la , pasy hri my lo . Capaw mehny vy sahlo khah uny hratah le
54005002	canu macang sahlo khah no sahlo hratah le canu nyheh vypaw sahlo khah satei leh hratah lungthing pathai ngetei hmotah mingkai my lo .
54005003	Phahlah pongchang ngetei tah khua a sahpaw lahme sahlo khah achaw teitah mingkai my lo .
54005004	Canghrasala ma lahmeno cawh sawtei leh maw , saming sahlo maw a hnui caco he , ma sahlo taco aa ingchungkho mingkainá khei Khazing aa tlechainah cawh a langsah taw he seh . Ma cawh aaning aa sahtu no le paw le aa mano mapaw sahlo khah donah luibah chang tah cang ka , Khazing dupaw zong a cang .
54005005	Bongnah a hia hmuisuipaw lahme taco a hnabeisuinah khah Khazing letah chia ka , a ching a zai tah thlawchang tei ka , Khazing khah bongnah a hae tei .
54005006	Canghrasala a nawngse tei khua a sahpaw lahme cawh a hring thlang hmotah a thipaw a cang .
54005007	Ahohmai suise tah aa ung ly nápawtah , ma cawngpahnah heh zawpui khah thuisah hrah my lo .
54005008	Canghrasala ahohmai a sawny ruachai a bawkhang lypaw le a ingchungkho byhianah khah a biapui cai tah a chia lypaw mehnung cawh zingnah a seisaipaw cang ka , a zing lypaw sahlo navy tahmai a pazua vypaw a cang .
54005009	Kung songruh a tling lypaw lahme cawh lahme cazing letah khung kheh la , a pasae cung letah zingchui teitah a za ungpaw ,
54005010	hmingchaw tuanah kong letei hnithuipaw a cangpaw , a sawtei leh achaw teitah a mingkaipaw , khuachai a dopaw , a pany tei mehpathai sahlo phe a sipaw , a ruhapaw sahlo he a bawkhangpaw , hmingchaw a cangpaw maikaw tuanah kong letah a peipaw a cang caco lahme cazing letah khung thlang my lo .
54005011	Canghrasala a kung a nypaw lahme cawh lahme cazing lekhei khung khe lo , zecawtamaw tatah Khri letei a pehnah pawhe khah canu capaw cang dunah tah a te tih he tah pasae hnui kaw aa du a .
54005012	Ma tih taco aaning le aaning bia a ky he a , zecawtamaw tatah athoning tei bia a kangnah pawhe khah aa rorang cawtah a cang .
54005013	Ma hlui co raihre hawng khawh beh ca he ka , ing ting letah a khiakaly lai he . Mataico rai aa hre hawng lypaw long khah cang lytah bia du tah male kongchia reilai hmang he ka , rei ly ruapaw zong aa rei lai .
54005014	Macawtaco a kung a nypaw lahme sahlo cawh pasae hnui kaw thlang he seh la , sawtei zong sah he seh . Aa ing zong mingkai he seh . Aa caraepaw tei reipachia khynah caichaw pei kheh he seh .
54005015	Zemaw ka tah caco , ato zong heh thaikhehpaw cawh Setan zui rua pawtah khei hninglang a paleh thah he .
54005016	Zingtu a cangpaw canu pakheh tah a ingchungkho letah lahme sahlo a hnui caco he baw he seh la , khrisawbu cawtah phorih cang kheh he seh . Ma pawsui co , lahme hmuisui a cangpaw , baw a hia tahtah pawhe khah khrisawbu tah aa baw khy he a .
54005017	Khrisawbu rai letei achaw teitah tlangtlah a thaipaw khrisaw macang sahlo cawh a lehning tah cizaw tlang cang he ka , a biapui cai tah phungrei le cawngpahnah kong letei aa peipaw khah a cang he .
54005018	Macawtaco Capathai tah , “ Co tungpaw cawh sacaang a cining taco a hmo tongchai khe o , ” tah ka , “ Rai a hretu cawh hlo a hmuh tlang a cang , ” tatah a tah .
54005019	Khrisaw macang reipachianah cawh biahnihtu pahning maw , pathung maw aa ung ly caco biapui tah lah ruapaw cang be .
54005020	Hmingsua a tuapaw khrisaw macang sahlo cawh zawpui hme letah chingrei la , ma pawsui co cawngsaw hringpaw zong a raering khy he a .
54005021	Khazing le Khri Zisu le thingpaw vaiming sahlo aa mehmuh letah ma cawngpahnah bia heh patliapatlanah le dukhui dangpaw ung lytah zui pawtah ka ca sia .
54005022	Macang thingnah kong lekhei , zening tahmai na lung carang kheh seh la , cawngsaw hringpaw suanah lekhei a pahlawh hrah kheh . A pathai teitah ung a pachia paria thlang my lo .
54005023	Na saw paria thlangnah cawtah le na pavai a saw leimeinah cawtah khei tui longtei ding lytah misurhang a cawngtei tah ding chi my lo .
54005024	Cawngsaw thaikhehpaw sahlo aa suanah cawh a langhai tah cang ka , aa hme letei biacenah hminghmaw khah aa phah palang . Thaikhehpaw suanah tu cawh aa hninglang tah a zui he .
54005025	Ma hraco hmingchaw tuanah cawh a langhai ka , a lang ly tahmai tah ahotahmai no khypaw cang be .
54006001	Sae cangnah suihnang rai letei a ungpaw vytei tah aa bui leh khah zezongpui letah aa cizaw ruapaw he a cang takhah aa rawh a hia , ma pawsui co Khazing ming leh kaa cawngpahnah khah reipachia tah cang be .
54006002	Mataico zingtu a cangpaw bui aa hnuipaw sahlo tah uny kaa cang peh tatah cizawnah hnui lytah ungpaw cang be . Ma navy co , cizawnah khatah aa rai cawh achaw vy tah aa hrepaw a cang , zecawtamaw tatah aa raihre a chahnah thong tei chahnainah a hmuhpaw abui cawh zingtu uny cang ka , dopaw a cang . Ma hming sahlo heh cawngpah he ceh ka , na sia he a .
54006003	Cawngsaw pakheh tah ahmang lypaw cawngpahnah le kaa Buipaw Zisu Khri cawngpahnah le Khazing tlechainah khatei a tlah lypaw a cawngpah caco ,
54006004	ama cawh a palai a patuipaw cang ka , zehmai a hnih lypaw a cang . Bia a silang kong letah a eichonah le , a hrychae aa dupaw cang ka , aa chuakhuipaw thuipa cawh iavawnah , a hrynah , reipachianah le achaw lypaw lunghringnah a cang .
54006005	Mataico thinglung a pialuipaw cawngsaw kaa letah a eichonah ato leh ato tah a chuasah . Ma hratei a ungpaw cawngsaw sahlo cawh biahmuisui a hnui khawh lypaw , Khazing tlechainah cawh tangka cho hmuhnah cawtah a rawhpaw sahlo a cang he .
54006006	Canghrasala lungui teitah Khazing tlechainah cawh ahlupui tah amia hmuhnah a cang .
54006007	Ma khazaw lehei zehmai a naekhui be ca peh ka , zehmai zong seikhui khy hra bei peh .
54006008	Canghrasala e rua le a buhsai rua kaa hnui caco , ma leco kaa lung a tlingpaw a cang .
54006009	Canghrasala hnuirungnah a dupaw cawngsaw sahlo cawh tuhsonah lang le ahui lang le hruchuipaw le chahlynah a chuakhuipaw dunah lang tlah he ka , ma taco rorangnah le lydenah cawh a chuakhui .
54006010	Zecawtamaw tatah tangka dusawnah cawh chahlynah phing maikaw a thahrang a cang . Tangka cho letah a du a sahpaw mehthaikheh sahlo cawh zingnah taitah vezi he ka , lung reithuinah hlupui khah aaning teitah a lah he .
54006011	Canghrasala , nama , Khazing mehnung cawh , ma vytei heh saisai la , dingnah , Khazing tlechainah , zingnah , donah , ing khynah le ningnainah tah ung a zawng my lo .
54006012	Achawpaw dynah zingnah cawtah khei dy my lo . Chaizaw hringnah khah cyky tah a tle my lo . Biahnihtu ming hlupui hme letah a chawpaw biaphynah na hnui ning takhei ma hringnah heh hnui pawtah y na cang kho .
54006013	Zezong hringnah a peitu Khazing hme letah le Pontia Pilat hme letah biadih a dawkhuitu Khri Zisu hme letah ka ca siapaw cawh ,
54006014	kaa Buipaw Zisu Khri a za lang hlai vytei suisenah le pialuinah ung lytah ma biapeh heh na zuipaw a cang .
54006015	Ma cawh a cai a zaw tihtah vaicung taikhei , Khazing tah va palang tae ka , a laisuipaw Khazing a cangpaw , Ama suipaw uhtu a cangpaw , siangpahrang vytei letah Siangpahrang , abui vytei letah Abui ,
54006016	Ama suipaw cawh a thi thai lypaw , a ne khy a cang lypaw khainah letei a ungpaw , ahotahmai hmuh bang lypaw le hmuh khy a cang lypaw a cang . Ama letaco rungnawnah le hmingtuakhynah vytei cawh chaizaw tah ung ky seh . Amen .
54006017	Atocai letei mehrung sahlo heh a palai a patuipaw cang ly pawtah le a lyde palangpaw rungnah letah aa hnabeisuinah chia ly pawtah le zezongpui khah a nawng teitah hmang pawtah a hlui pui tah a ma peitu Khazing khatah aa hnabeisuinah khah chia pawtah bia na pae he a .
54006018	Hmingchaw tua pawtah le hmingchaw tuanah letah mehrung cang pawtah le mehechah cang pawtah le pehlai a dupaw cang pawtah bia pei my lo .
54006019	Ma hrahei a va chuh lepaw cai cawtah vaicung cho cawh pacung he ka , aa cawtah a cypaw thahrang a cang a . Ma pawsui co , hringnah hmuisui a cangpaw hringnah khah a la tah , aa tle khy a .
54006020	Timote , Khazing tah mingkaipaw tei a ca pehpaw khah mingkai my lo . Khazing tlechai lynah bia rei cakhawng le singnah aa tahpaw a pakheipaw singnah kong letah a eichonah sahlo khah cahri my lo .
54006021	Mehthaikheh tah ma hnithainah cawh kaa hnui tah he ka , zingnah taikhei a vezi thah he . Ningdonah cawh nama khatah ung ky seh .
55001001	Khri Zisu letei hringnah biakangpaw palanglai pawtah Khazing a rei tei Khri Zisu apostol a cangpaw kama Paul tah ,
55001002	ka dopaw ka sawtei Timote khatah ca ka ca kua . Paw Khazing le kaa Buipaw Khri Zisu taiteipaw ningdonah , zawngenah le thlawlungnah cawh nama khatah ung ky seh .
55001003	Kaa mapaw sahlo aa za tua teipaw hrakhei , a rai ka hre pahpaw Khazing khatah a lawng neh ka , chiachaw thluidangnah a pasing teitah ching kha zai kha thlaw ka changnah maikaw letah ka ca thui paria thlang .
55001004	Na mehthli thlahpaw khah a thui thlang neh ka , ka lawngnah a tling nápawtah na hmui hmuh ka vang ngetei .
55001005	Na no Eunis tei a dihpaw zingnah a hnuipaw khah ka thui thlang . Na mano Lois zong tah ma hapaw zingnah cawh hnui ka , nama zong tah na hnui hrah tahpaw a se pawtah ka hni .
55001006	Macawtaco ka kih pahnianah thongtah na hmuhpaw Khazing lahsong khah melui hratah pahla vy leimei my lo tatah ching kaw ka ca dupaw a cang .
55001007	Khazing taco raechianah Thlawpaw ma pei be ca ka , hmingtuakhynah le donah le ma leh ma a hraipaking khynah Thlawpaw khah a ma peh hri .
55001008	Macawtaco kaa Buipaw kong rei cawh na ningzeh kheh seh la , Ama rawng tah thong a tlahpaw kama zong pa zawkhui hrah kheh . Canghrasala thawngchawbia rawng tei ka ingpaw hanah heh Khazing hmingtuakhynah thongtah a pa hrong hrah my lo .
55001009	Ama taco ma pachah ka , hringzia pathaipaw lang cawh ma y ka , kaaning tah hming kaa tuapaw rawng takhei cang lytah Ama tei a pachiapaw le a ningdonah rawng tah a cang . Ma ningdonah heh cai a patho hlai taitah Zisu Khri letah peh ciapaw ka cang thah peh .
55001010	Canghrasala atoheh cawh a ma Pachahtu Khri Zisu a za langnah thong khei a langsah myca , Ama taco thihnah cawh hlyde ka , hringnah leh thih khylynah khah thawngchawbia tah khainah letah a palang thah myca .
55001011	Taico ma thawngchawbia cawh tlang y pawtah le apostol le cawngpahtu cang rua pawtah Khazing tah a thingpaw ka cang hi .
55001012	Ma rawng tahei ma hrahei sisawnah ka ingpaw a cang hi . Canghmaisala ka ningzeh be , zecawtamaw tatah ahomaw ka zing tahpaw khah hnih neh ka , ma ning caw tei Ama ka chiasopaw khah achaw teitah a kai khy a tahpaw a sepaw tah ka hni .
55001013	Kama taitei na thuipaw cawngpahnah ahmangpaw khah a mingpai rua pawtah hmang la , Khri Zisu zingnah le donah khakhei a vo thlang my lo .
55001014	Hmingchaw aa cakai sahpaw khah achaw teitah vai la , kaa chung letei a hringpaw Thlawpaw Pathai bawná khei vai my lo .
55001015	Asia raang letei a ungpaw maikaw tah a pa huisai thlu thah he takhah na hni , aa hrong letah Figela le Hermozini a tae hrah he .
55001016	Kaa Buipaw taco , Onesifora ingchungkho cung letah a zawngenah cawh palang ky seh , zecawtamaw tatah thawthonah a pa pei leimei teipaw cang ka , bahrairui ka khipaw zong heh zawkhui be .
55001017	Ma lawng cawh cang lytah , Rom khua letah a ungning tah a pa hmuh hlai vytei a pa hui lai .
55001018	Ma ning taco Abuipaw tah a zawngenah cawh hmuhsah ky seh ! Efesa khuapui letah ka ungning tah zehratamaw a pa bawkhang tahpaw khah a se pawtah na hni thlang kho .
55002001	Macawtaco nama ka sawtei , Khri Zisu letei a ungpaw ningdonah thong khei na thaw a tlungsah my lo .
55002002	Mataico , bia hnikhuitu mehlupui hme letei ka reipaw na thuipaw hming sahlo khah cawngsaw hringpaw a cawngpah khypaw he , na zingpaw cawngsaw sahlo khah kaisah my lo .
55002003	Khri Zisu a raekeh chaw hratah kaaning khahei ruhanah khah ing hrah my lo .
55002004	Raekeh rai a hre leimeipaw taco alailang rai a cangpaw lekhei a thlah lai be , abuipaw lungtong khah a zawng hri .
55002005	Ma hraco asaipasinah letei a zongpaw cawh a phunglang naning tei hratah a zong ly caco , tetu cangnah mai lukhu cawh hmuh khy be .
55002006	Raisah a hrepaw , ly a thlopaw taco ly taitei a chuhpaw saze a tinghangpaw khah a hmuh tawcai ruapaw a cang .
55002007	Ka reipaw bia heh pacang my lo . Zecawtamaw tatah Abuipaw taco ma vytei hnithainah heh a ca pae a .
55002008	David pathlah a cangpaw Zisu Khri thihnah taitah pa thokawpaw khah a thui paria thlang my lo . Ma heh ka thawngchawbia cawh a cang .
55002009	Ma rawng tahei mehsua hratah bahrairui tah khinah tai heh ka ingpaw a cang hi . Canghrasala , Khazing bia cawh bahrairui tah khi cang be .
55002010	Macawtaco Khazing tah a thingpaw sahlo aa cawtah zezong maikaw heh ing neh ka , ma cawh Khri Zisu letei a ungpaw pachahnah khah chaizaw rungnawnah khatah aa hmuh khy hrah nápaw cawtah a cang .
55002011	Ma heh zing tlang a tlahpaw bia cawh a cang . “ Ama khatah kaa thih caco , Ama khatah ka hring kaw he peh ,
55002012	kaa ing caco , Ama khatah kaa uh hrá a . Ama kaa paphahsai caco , Ama zong tah a ma paphahsai hrá a .
55002013	Zing tlang kaa cang ly zong tah Ama cawh zing tlang a cang . Zecawtamaw tatah Ama le Ama cawh a paphahsai khy be , ” tahpaw hratah .
55002014	Aaning sahlo khah ma hming heh thuisah leimei my lo . Bia rawng tah a hrychae ly pawtah Khazing a hme letah raering pei my lo . A mai ung be ca ka , naw aa thliapaw sahlo khah a rorang he .
55002015	Khazing tei naw a tlah khuipaw raihretu cang rua pawtah biatah teitah a hlai my lo . Biahmuisui khah a ningcang teitah ahmangpaw raihretu cawh ningzaw ruapaw zehmai a ung lypaw hratah na hlai a .
55002016	Khazing tlechai lynah bia rei cakhawngnah khah cahri my lo , zecawtamaw tatah ma hratei bia aa rei cakhawngpaw he cawh Khazing khatah a hlah vy tima he .
55002017	Mataico , aa cawngpahnah cawh hmawchia hratah kaipaza ka , ma sahlo hrong leco Humenai le Fileta a tae hrah he .
55002018	Ma sahlo he cawh biahmuisui taitei lang a pavepaw a cang he . Thokawnah cawh atoheh a cang thah tah he ka , mehthaikheh sahlo zingnah khah aa rorang .
55002019	Zekhatah a cang zong tah Khazing tei a bingpaw a thahrang cawh a cy paria thlang ka , “ Abuipaw taco , ama a tei a cangpaw khah a hni he , ” tah le , “ Abuipaw ming ka zing a tahpaw maikaw taco chahlynah khah a huisai he seh , ” tatah cakhai a cang .
55002020	Ing alaipaw chung letah a ungpaw hming le bo cawh sui le ngung tah tuapaw longtei cang lytah thing le alui tah tuapaw sahlo zong a ung hrah . Chykheh cawh pasungpanaw teitah hmang ruapaw tah cang ka , chykheh cawh hmang cakhawng thlangpaw tah a cang .
55002021	Macawtaco , cawngsaw pakheh tah ama khah a pialuipaw taikhei a pathai a pahling teitah a tua caco , pasungpanaw tlangpaw hmingbo , a pathaipaw , Khazing tei a hmang ruapaw , hmingchaw maikaw tuanah cawtah hmang a tlahpaw a cang a .
55002022	Mehny cangning tei sua dunah achaw lypaw khah saisai la , dingnah le , zingnah le , donah le , denah khah lungthing pathai hmo tei Abuipaw a y leimeipaw sahlo khakhei a cadai lai my lo .
55002023	Canghrasala , hru a chuipaw bia a eilainah letah a pahlawh kheh lo , ma hming taco a hrychaenah a chuakhui tei tahpaw na hni thlang kho .
55002024	Abuipaw sae a cangpaw cawh a hrychae be , ming maikaw cung letah donah a hnui a , cawngsaw a cawngpah khypaw cang a ka , a lung a sy a .
55002025	Ama a cakhaepaw sahlo zong khah ningnai teitah cawngpah he seh la , Khazing tah a ngepachihsah he seh la , biahmuisui hninah lang khah a chui khy he seh tahpaw hnabeisuinah khah hnuipaw a cang .
55002026	Mataico aaning sahlo cawh aa lung va haa ka , Setan tah ama a dunah tuasah rua pawtei a tlenah pawhe ahui taikhei a chuhthlah he a .
55003001	Canghrasala , ma heh a thui thlang my lo . Caichangnah cawh cisabarong a chuipaw cai a cang tae a .
55003002	Cawngsaw sahlo cawh aaning aa zong longtei a rawhpaw , tangka cho a tlechaipaw , a pachawpaw , a mingthaipaw , biachia rei a hmangpaw , no le paw bia a nge lypaw , a lawng a thai lypaw , a pathai lypaw ,
55003003	donah a hnui lypaw , ngethainah a hnui lypaw , kongchia rei a hmangpaw , a sung khynah a hnui lypaw , cisabarong a chuipaw , chahnah a du lypaw ,
55003004	luithe a hmangpaw , a hrahrypaw , a palaipaw le , Khazing do navy tah a nawngnangnah a du vypaw a cang he a .
55003005	Khazing a tlechaipaw hratah a tua he ka , canghrasala a hmingtuakhynah a zing lypaw a cang he a . Ma hapaw sahlo cawh a huisai my lo .
55003006	Ma hapaw cawngsaw sahlo cawh ing sahlo letah a nae he katei , suanah hmingrih tei a naipaw he suanah phingzakih tua dunah tei a cahneipaw he , a lung a diapaw canu sahlo khah aa lah he .
55003007	Ma canu sahlo cawh cawng leimei thlang tlung tei , biahmuisui aa hnih khy lypaw a cang he .
55003008	Janis le Jambre tei Moses aa dypaw hrakhei ma capaw sahlo tahei biahmuisui khah dy he ka , thinglung a rawhrang ciapaw mehnung , zingnah kong letah a paphahsai ciapaw a cang he .
55003009	Canghrasala khua sy ry bei he , zecawtamaw tatah aaning sahlo aa kong lehei co , ming vytei tah aa hru zia khah a sepaw teitah aa hmuh palang thah a .
55003010	Ma duitei cawh nama cawh ka cawngpahnah , ka hringzia , ka tingaipaw , ka zingnah , ka lungsynah , ka donah , ka ing khynah ,
55003011	hreh ka cangnah , ka tai-ingnah vytei le , Antiok khua le , Ikoniam khua le , Listra khua sahlo letei ka cung letei hming a tlungpaw hrehnah ka ingpaw khah na hni thlu . Canghmaisala , ma vytei taico Abuipaw tah a pa pachah .
55003012	Hmuisui teitah ka rei caco , Khri Zisu letei Khazing tlechainah khatah hring a dupaw maikaw cawh hrehnah aa ing a .
55003013	Ma ning taco , mehchawly le mehing mehru sahlo cawh aa chiahrunah pah zua vy he ka , dungkhei hmang he ka , aaning zong dungkhei aa cang hra he .
55003014	Canghrasala nama cawh na cong ciapaw le na hnipase ciapaw lekhei ung paria thlang my lo , zecawtamaw ka tah caco , aho taitah maw ka cong tahpaw khah na hni thlang kho .
55003015	Na nyheh thoning taitah Capathai bia na hnipaw takhei ca singsah khy ka , ma singnah taco Khri Zisu zingnah thongtah pachahnah hmuh a cangpaw khah a ca hnisah .
55003016	Capathai vytei heh Khazing tah hu a suasopaw cang ka , cawngpahnah , chinghringnah , zia parainah , dingnah cawngpahnah cawtah mai a hnuipaw longtei cang ka ,
55003017	macawtaco Khazing mehnung a cangpaw tah achawpaw rai maikaw cawtah tlangtling tah a pachia pa ciapaw a cang .
55004001	Khazing hme le mehthi le mehring bia a pacepaw Khri Zisu hme letah le a va langnah le a painah ming tah ma rai heh ka ca siapaw a cang hi .
55004002	Khazing Thawngchawbia khah rei la , a cai a rai zong , a rai ly zong tah a maipacia tah ung my lo . Tua hry a hiapaw cawngsaw khah tua hry la , raw a hiapaw khah raw la , pasy a hiapaw khah pasy la , lungsy ngetei pawtah le a singkang teitah cawngpah my lo .
55004003	Zecawtamaw tatah ming vytei tah cawngpahnah ahmangpaw khah aa nge du lynah cai a va tlung tae a . Ma navy co , aaning dunah khatei a tlahpaw , aa naw tah a thui dupaw bia a reipaw cawngpahtu a hlupui khah aa hrong letah aa pahmo he .
55004004	Aa naw tah biahmuisui khah thui du khawh be ca ka , phungpaw lang khah aa naw aa thlia a .
55004005	Canghrasala nama cawh zehming letah hmai na lu khah patung la , ruhanah ing la , thawngchawbia rei rai khah hre la , na hre ruapaw rai maikaw khah hre my lo .
55004006	Kama cawh dangnah siasang letei pehlaipaw tui hratah luithlang cang myca neh ka , ka piathlahnah cai cawh a phah myca .
55004007	Kama cawh a chawpaw a dynah khah ka pachang thah . A saipasinah zong patlung thah neh ka , zingnah zong ka vo thah myca .
55004008	Atoheh cawh dingnah builukhu lahsong khah ka cawtah chiapah cang myca ka , ma cawh Abuipaw a dingpaw biacetu taco , ma ning leco pa pei a ka , kama long cang lytah , a vong nápaw a vangpaw vytei zong a peh hra he a .
55004009	Kama kha a catleipaw tah a vong pawtah a zawng my lo .
55004010	Zecawtamaw tatah Dema taco , ma khazaw heh a tlechainah cawtah pa seisai ka , Thesalonika khua lang a sei thah . Kresen cawh Galatia lang a sei , taico Tita cawh Dalmatia raang lang a sei .
55004011	Luka suipaw kama khatah a ung . Marka khah a va chui my lo , zecawtamaw tatah ka raihrenah letah a pa bong ngeteipaw a cang .
55004012	Taikhika khah Efesa khuapui lang ka thlaw .
55004013	Na va sei tihtah Troas khua letei Karpa khatei ka seisaipaw ka angkilai khah va pho my lo . Ka cabu lingpakopaw sahlo , a biapui cai taco sapho cabu sahlo va pho khah monghly kheh lo .
55004014	Sysahpaw Alekzandar takhei ka cung letah hanah alaipui a pa peh . Abuipaw tah a tuasanah cung letah veri a thing tae a .
55004015	Nama zong ma cawngsaw khah a raering my lo , kaa thawngchawbia heh thaw tah a dy ngetei kho .
55004016	Biacenah letah ka chua taw ning taco ahohmai a padaw khuipaw ung ly he tah hning aa pa chai thlu . Khazing tah sua phosah haitei he khe seh .
55004017	Canghrasala Abuipaw tah a padaw cakhai ka , thawtlungnah a pa peh , zecawtamaw tatah kama thongtah thawngchawbia cawh tlangtling teitah y khui pawtah le Gental cawngsaw sahlo vytei tah aa thui khy nápaw cawtah a cang . Taico kama cawh cakebarung kaw taitah thochua ka cang .
55004018	Cawngsaw tei ka cung letah aa tuapaw chah lynah vytei taikhei Abuipaw taco pa pachah ka , a vaicung painah raang tai khah a bing teitah a paphah khui a . Ama khaco chaizaw tah chaizaw tai rungnawnah ung paria thlang seh .
55004019	Prisila le Akuila le Onesifora ingchungkho khah a dang pawtah pa tah pah my lo .
55004020	Erasta cawh Korin khuapui letah ung ka , Trofima cawh a danglynah cawtah Mileta khua letah ka seisai .
55004021	Thlasih cai a chua hlai letah ma heh phah a va zong my lo . Zubula tah a dang pawtah a ca tah . Ma hraco Puden le Lina le Klaudia le zingtu uny vytei tah aa ca tah hrah .
55004022	Abuipaw cawh na thlawpaw khatah ung ky seh . Khazing ningdonah cawh nama khatah ung ky seh .
56001001	Khazing sae le Zisu Khri apostol a cangpaw kama Paul tah kaa hrongpaw peh zingnah chungletah ka sawtei hmuisui a cangpaw Tita khatah ca ka ca kua . Khazing tah a thingpaw sahlo khah Khazing tlechainah lang langhme a chuinah a cangpaw aa zingnah le biadih hninah letah aa changchy nápawtah kama cawh tawpaw ka cang .
56001002	Ma zingnah le hninah cawh chaizaw hringnah hnabeisuinah letah a pahnia ka , ma cawh Khazing a hing thai lypaw taco cai hrangtho hlai taitah bia a kang ciapaw a cang .
56001003	Ama tah a cai a zaw a tah tihtah a bia khah phungreiná khei palang sá pawtah kaa Pachahtu Khazing a biapehnah thong tah rai a pa khing .
56001004	Paw Khazing le a ma Pachahtu Khri Zisu taiteipaw ningdonah le thlawlungnah cawh nama khatah ung ky seh .
56001005	Krit tuiraw letei ka ca chiasipaw cawh ka ca chingsipaw hrakhei rai paling lypaw sahlo khah paling rua pawtah le khua maikaw lekhei khrisaw macang sahlo rawh pah lai rua pawtah a cang .
56001006	Khrisaw macang cawh suise a kawh lypaw , nupui pakheh suitei a hnuipaw , a sawtei leh Khazing a zingpaw he le piathynah le bia nge lynah lang letah thaichianah a hnui lypaw cang he seh .
56001007	Khrisaw hotu cawh Khazing rai a mingkaitu a cangnah cawtah suise a kawh lypaw , a palai a patui lypaw , a thing a paching lypaw , zu rui ahmang lypaw , a piathy lypaw , ahmang lypaw a miasangnah a du lypaw ,
56001008	ma hlui co pasungpanaw a thaipaw , chahnah a dupaw , pungsaw dunah a tlepakhih khypaw , mehding a cangpaw , hringzia a pathaipaw le a dih teitah a ungpaw cang seh .
56001009	Ama aa cawngpahpaw thawngchawbia , biadih khah cyky tah a zingpaw a cang a . Taico minghringpaw khah a hmangpaw cawngpahnah khei thawzaang pei khy a he ka , cawngpahnah aa cakhaepaw sahlo khah aa paanah khah a palang khy a .
56001010	Zecawtamaw tatah male dy a hmangpaw , bia rei a hawngpaw le , dungkhei a hmangpaw mehlupui a ung he . A hlu vy cawh cingpa a taipaw phu a cang cai he .
56001011	Ma sahlo cawh aa kaw pamai a hy , zecawtamaw tatah cawngpah ly ruapaw aa cawngpahnah pawhe takhei ingchungkho ialia tah hna aa hnawhsah thlu he . A miasang du tah ma hrahei aa cawngpah laipaw he a cang .
56001012	Aaning aa khuavang a cangpaw lilaw takhei hmai , “ Krit tuiraw cawngsaw sahlo cawh hing paria he ka , saraang hapaw , mehthawthi le mehzawng a cang he , ” tatah a tah kho .
56001013	A reipaw cawh ahmangpaw a cang . Macawtaco a sah pui tah raw my lo , ma pawsui co zingnah letah a biatah khy he ka ,
56001014	Juda aa phung a reilaipaw le biahmuisui a hlawhpaw cawngsaw sahlo naw aa pehpaw he bia khah nawthlia pah lytah aa ung a .
56001015	Mehpathaipaw caw taco zehmai heh a pathai thlu thlang . Canghrasala mehpialui le Khazing a zing lypaw aa caw taco aa thinglung chiachaw thluidangnah a pialuinah cawtah a pathaipaw zehmai ung be .
56001016	Khazing kaa hni tah he ka , canghrasala aa tuasaná tah aa hlawh . Aaning sahlo cawh du a chui lypaw , rei a nge lypaw , hmingchaw a tua ruapaw tei a tlah lypaw a cang he .
56002001	Nama tu taco cawngpahnah ahmangpaw khatei a tlahpaw khah cawngpah my lo .
56002002	Macangpaw sahlo cawh singvang teitah le zawchuipaw tah ung pawtah le ma leh ma a tlepakhih khypaw cang pawtah le zingnah ahmangpaw le donah le ingkhynah hnui pawtah cawngpah my lo .
56002003	Ma hraco canu macang sahlo khah aa hringzia letah Khazing a cizaw thaipaw , cawngui a thai lypaw , zu a rang lypaw , hmingchaw tua cawngpah a thaipaw naa cang ruapaw a cang tatah cawngpah my lo .
56002004	Mataico aaning taco a kung a ny vypaw canu khah aa pasae leh le aa sawtei leh a dopaw ,
56002005	ma leh ma a tlepakhih khypaw , a pathaipaw , ingchungkho tungtuh a thaipaw , mehchaw le pasae rei a ngepaw aa cang pawtah aa cawngpah khy he . Ma pawsui co ahotahmai tah Khazing bia khah reipachia khy bei he .
56002006	Ma hraco capaw mehny sahlo khah ma leh ma a tlepakhih khypaw aa cang nápawtah pasy my lo .
56002007	Zezongpui letah hmingchaw tuaná khei a mingpai tlang pawtah ung my lo . Na cawngpahnah lekhei dingnah le biatahnah le
56002008	biarei thangrei letah suise a kawh lypaw tah ung la , ma hratei na tua caco a ca dytu sahlo khah aa ning a ze a , zecawtamaw tatah kaaning letah reipachia ruapaw zehmai hmuh a bei he .
56002009	Sae sahlo khah zezongpui letah naa bui leh reinge la , aa bia ei khe la , aa lungtong a zawng my lo ,
56002010	aa hming zong ruh pah khe la , zingchui tlang naa cangnah cawh hmingchaw tuaná khei palang hri my lo , tatah cawngpah my lo . Ma pawsui co , a ma Pachahtu Khazing kong cawngpahnah khah tlechai tlang a chuipaw a cangnah zia kawting tah a lang a .
56002011	Zecawtamaw tatah pachahnah a chuakhuipaw Khazing ningdonah cawh ming vytei khatah a lang myca .
56002012	Ma ningdonah taco Khazing zetah reilynah le ngaisaw sua dunah sahlo hlawh rua pawtah a ma cawngpah . Ma leh ma a tlepakhih khypaw , mehding cang pawtah le Khazing cizaw hmo teitah atocai lehei ung rua paw takhei a ma pasy .
56002013	Alaisuipaw kaa Khazing le Pachahtu a cangpaw Zisu Khri rungnaw pawtah a paly nápaw khah hnabeisuinah alaisuipaw kaa haw thlang chung lehei ma hraco kaa ung ruapaw a cang .
56002014	Ama cawh kaaning vytei khah chahlynah vytei taitah tlang rua pawtah le Ama a tei cang rua pawtah le pathaisá pawtah le hmingchaw tua dunah hnui rua pawtah kaa cawtah a hringnah a peipaw a cang .
56002015	Ma sahlo heh na cawngpah ruapaw he cawh a cang hi . Nawhnuinah chitah aaning sahlo cawh pasy la , chinghring my lo . Ahotahmai tah ca zongte kheh he seh .
56003001	Uhtu sahlo le naw hnuitu sahlo khah cizaw la , aa bia nge la , hmingchaw tua rua pawtah a maipacia my lo ,
56003002	ahohmai reipachia khe lo , de teitah ung la , zawngrawhnah le a panynah khah , mingting cung letah a langsah my lo , tatah cawngsaw sahlo khah na cawngpah kaw he a .
56003003	Khuahlai ning taco kaaning sahlo zong heh mehruh le , reingenah a hnui lypaw le , dungkhei tah a ungpaw le a nawngsenah phingzakih sae a cang ciapaw longtei ka cang he peh . Ziahnuinah le hnachuanah khatei a za hringpaw ka cang peh . Male a hua he peh ka , kaaning zong aa ma hua hrah he .
56003004	Canghrasala kaa Khazing le Pachahtu donah le chahnah a lang tihtah ,
56003005	a ma pachah . A dingpaw hming kaa tuanah cawtah cang lytah ama zawngenah rawng tah a cang hri . Thlawpaw Pathai pathanah le sipathainah thongtah a ma pachahpaw a cang .
56003006	Ma cawh kaa Pachahtu Zisu Khri thongtah a Thlawpaw Pathai cawh a hlupui tah a ma luiso .
56003007	A ningdonah thong khei thaicangsah cang peh ka , chaizaw hringnah hnabeisuinah ry a cytu kaa cang khy hrah peh .
56003008	Ma heh zing tlang a tlahpaw bia a cang . Macawtaco ma hming sahlo heh na calia lai rua pawtah ka dupaw a cang . Ma pawsui co , Khazing letei angepainah a pahniapaw sahlo he tah hmingchaw tuanah kong letah tua ceingei pawtah a peh khynah aa hnui a . Ma hming sahlo heh ming maikaw cawtah a chawpaw le a chahnaipaw a cang .
56003009	Canghrasala hruchuipaw bia a eilainah le pathlahtu sahlo ming cadai lai tei a eichaenah le phungbia kong letei a hry a chaenah tahpaw vytei sahlo heh cahri my lo . Zecawtamaw tatah a chahnai lypaw , zehmai a cang lypaw a cang .
56003010	A chaichynah a chuakhuipaw cawh uikheh uihning raeringnah na peh khy taico , ama khaco zehmai tua khawh kheh .
56003011	Ma hapaw cawngsaw cawh a rawhnah ahmang lypaw le a suapaw , ama le ama thaily a cangsahpaw a cang takhah hnih my lo .
56003012	Artema maw a cang ly leh Taikhika maw ka va thlaw tih he tah Nekapoli lang kama kha a vong pawtah a zawng my lo , zecawtamaw tatah ma leco thlasih chung vytei ung ka pachia .
56003013	Sihni a cangpaw Zena le Apolo khah aa khuatlongnah letah baw la , zezong aa hiapaw na tua khypaw maikaw khah tuapah my lo .
56003014	Kaa cawngsaw sahlo takhei hmingchaw tuanah kong letah aa cawng hrahring rua pawtah le ung cakhawng thlang lytah ningting cawtah a hiapaw e le ba chuakhui khah a zawng cypaw a cang tahpaw khah aa hni a hia .
56003015	Kama kha a ungpaw vytei tah a dang pawtah aa ca tah he . Zingnah letei a ma dopaw sahlo he khah a dang pawtah pa tah pah my lo . Khazing ningdonah cawh naa zongmingtei cung letah ung ky seh .
57001001	Khri Zisu rai rawng tei thong a tlahpaw kama Paul le kaa unypaw Timote tah kaa dopaw vesaw le rai kaa hrehruipaw a cangpaw Filemon ,
57001002	kaa sateino Afia , Zisu Khri letah raekeh rai kaa hrehruipaw Arkhipa le na ing letei a pungpaw he khrisawbu khatah ca kaa ca kua he .
57001003	Kaa Paw Khazing le Abuipaw Zisu Khri taiteipaw ningdonah le thlawlungnah cawh naaning khatah ung ky seh .
57001004	Ka thlawchangnah letah a ca thui neh ka , ka Khazing cawh ka lawng paria thlang ,
57001005	zecawtamaw tatah Abuipaw Zisu letei angepainah na hnuipaw le mehpathai vytei na donah pawhe kong ka thui cawtah a cang .
57001006	Na zingnah khah cawngsaw hringpaw ching pachaw hrá pawtah thlaw ka chang tei , ma pawsui co , Khri letei kaa hnuipaw hming chawpaw vytei hnithainah khah na hnui khy a .
57001007	Donah na hnuinahpaw takhei lunglawngnah alaipaw pui le thawzaang a pa peh , zecawtamaw tatah nama unypaw tah mehpathai sahlo aa lungthing thaw khah na thosah he .
57001008	Khri thongtah na tua ruapaw khah tua law tatah raechá tah bia a ca pei khypaw ka cang thlang naná teitah ,
57001009	donah na hnuinah caw takhei , a naw tah ka ca naw hri hi . Mataico macang a cangpaw le ato zong heh Khri Zisu rawng tei thong a tlahpaw kama Paul tah ,
57001010	bahrairui khi ka cangning tei ka sawcapaw a cangpaw Onesima cawtah hei ka ca nawpaw a cang .
57001011	Akhung ciapaw cai leco ama cawh na cawtah sangtle bingbi be , canghrasala atoheh cawh nama le kama kaa cawtah sang a tle myca .
57001012	Kama ka lungthing vytei tei ka dopaw nama khatah ka va seisah kaw hi .
57001013	Thawngchawbia rawng tei bahrairui ka khi chung lehei nama caipaw tei rai a pa bong rua pawtah kama khatah ungsah paria ka du thlang .
57001014	Canghrasala , nama na rei ly co zehming hmai tua du bei neh , ma pawsui co ma chahnah na tuapaw cawh hneh chaipaw hratah cang lytah nama na lungtho tei tuapaw a cang a .
57001015	Cai a cawngpe a ca lysainah pawhe heh naa hnui the kaw khy nápaw a cang khy thlang thly a ;
57001016	sae hratah cang khawh lytah sae navy tah achaw vypaw , uny dopaw hratah na hnui a . Kama taco do ngetei neh ka , nama taco cawngsaw hratah le Abuipaw letei uny hratah na do vy chichi a .
57001017	Macawtaco vesaw huikong hmuisui tei na parawh caco , kama na pa cyhlangpaw hratah ama heh cyhlang hrah my lo .
57001018	Na cung letah hmingsua a tua le khahlui a hnui caco , kama ka khahlui tah rawh thlang my lo .
57001019	Kama , Paul tah ma ca heh kama ka kih ceingei tah ka cia hi . Kama tah ka ca chang tae a . Kama ka cung letah nama hrahring tah hringnah luibah na hnuipaw khah ka rei dupaw cang be .
57001020	Unypaw , sadu ka thawpaw cawh Abuipaw lehei nama taitah chahnainah hmuh neh seh tahpaw heh a cang ; Khri letah ka lungthaw pa dangsah my lo .
57001021	Rei na nge a tahpaw zing neh ka , ka reipaw navy zong tah a hlu vy tah na tua a tahpaw hni hmotah nama kha ca ka va ciapaw a cang hi .
57001022	Taico a hiapaw ahringpaw hming sangkheh cawh ka tlung nápaw za tingtua my lo , zecawtamaw tatah naa thlawchangnah hlo tling sá pawtah ka va ca tlong khy kaw he tah ka hnabei a sui .
57001023	Khri Zisu rawng tei thong ka tlah hruipaw Epafra tah a dang pawtah a ca tah he .
57001024	Taico rai ka hrehruipaw Marka , Aristarka , Dema le Luka zong tah a dang pawtah aa ca tah hrah he .
57001025	Abuipaw Zisu Khri ningdonah cawh na thlawpaw khatah ung ky seh .
58001001	Cai a sei ciapaw leco Khazing tah a khuavang sahlo khah hmang he ka , khuahlai a ma pathlahtu sahlo hai lekhei uihlupui a phingphing khei bia a za rei tei .
58001002	Canghrasala atochai cai hning caipaw lehei co , a Sawcapaw hmang tah kaaning khatah bia a rei . Ama cawh zezong vytei ry cytu ruapaw tah thingpaw a cang . Ama thongtah alui le avai le zezong vytei heh tuapaw a cang .
58001003	Sawcapaw cawh Khazing rungnawnah khainah cang ka , Khazing cangnah a palangsahtu hmuisuipaw a cang . A bia thawtlungná tah zezong vytei khah a tlechui . Suanah vytei pathaisahnah a tua khy taitah vaicung letah Cungnungcai cacang lang letah a ty .
58001004	Macawtaco Khazing Sawcapaw cawh vaiming sahlo cypaw navy tah a rungnaw vypaw ming a cytu a cangpaw hratah vaiming sahlo navy tah a rungnaw vy sylypaw a cang .
58001005	Zemaw tah pawco Khazing tah a vaiming sahlo khah ahomaw , “ Nama cawh ka Sawcapaw cang ceh ka , atoning heh na Paw ka cang myca , ” tatah a tah bang ? Taico , “ Kama cawh a Paw cang neh ka , Ama cawh ka Sawcapaw a cang a , ” tatah tah bang hrah be .
58001006	Mataico , Khazing tah a sa-uthui khah khazaw letah a za thlaw ning tah , “ Khazing vaiming vytei tah beh he seh , ” a tah .
58001007	Mataico vaiming sahlo kong leco , “ Ama taco a vaiming sahlo cawh thli tah tua he ka , a raihretu sahlo cawh melui tah a tua he , ” tatah a rei .
58001008	Canghrasala , Sawcapaw kong leco , “ Vy Khazing , na buidyching cawh chaizaw tah chaizaw tai a hming a , dingnah cawh na painah cungcahrei a cang a .
58001009	Dingnah cawh du ceh ka , chahlynah cawh na hua , macawtaco Khazing , na Khazing tah alawngnah sathy ca thu ka , na vesaw sahlo navy tah a ca pasang vy , ” tatah a tah .
58001010	Mataico , “ Vy Abuipaw , athoning tah Nama tah alui a pahnianah cawh tua ceh ka , avai kheh na kih chuh a cang .
58001011	Ma sahlo cawh a rawh thlu he ka , canghrasala Nama cawh na hming paria a , ma sahlo vytei cawh chaichi hratah a cai thlu he .
58001012	Taico angki pasuapaw hratah pabi he ceh ka , chaichi hratah a thlai thlu tae he . Canghrasala Nama cawh chaizaw tah Nama ialia cang ceh ka , na kungkhua zong chang thai beh , ” tatah a tah .
58001013	Canghrasala Khazing tah a vaiming sahlo khah ahomaw , “ Na caraepaw cawh na pherai letah ka chiahlai vytei ka cacang lang hei a ty tua , ” tatah a tah bang he ?
58001014	Canghrasala vaiming sahlo cawh Khazing a raihretu longlong a cang he . Pachahnah a tingpaw cawngsaw sahlo bawkhang pawtah Khazing taitah tawpaw thlary a cang he .
58002001	Macawtaco , a pingpaly lang kaa seisua ly nápawtah kaa thuipaw bia khah a cy vy tah kaa tle hrahring ruapaw a cang .
58002002	Taico vaiming sahlo tei aa pehpaw phungbia hmai khah pacysah cang tah a zui lypaw le a cakahpaw cawh a tlahpaw dangtahnah khah peh a cang caco ,
58002003	ma tluh pachahnah rungnawpaw heh zerei lytah ung my peh seh la , zekhatamaw hrehnah cawh kaa saisai khy a ? Ma pachahnah cawh a hmetawcai tah Abuipaw hrahring tah rei ka , a thuipaw maikaw tah a reipaw bia cawh kaa hai letah aa pacysah .
58002004	Khazing zong tah paching pakhanah le khuarawhanah le ningang chuipaw hming a phingphing tah le Ama a du pawtei hratah Thlawpaw Pathai lahsong a pehnahpaw khei thawngchawbia cawh a dih tatah a palang .
58002005	A va chuh lepaw alui , atotei a kong kaa rei leimeipaw heh vaiming sahlo tah aa uhpaw cang be .
58002006	Canghrasala zeletah tlong maw , ma hrahei a rei bang , “ Khazing , mehnung heh zeky cang ka maw na thui paria thlang ? Cawngsaw Sawcapaw heh ze cang ka maw a zawng na rawh ?
58002007	Ama cawh vaiming sahlo navy tah a nai vy thehpaw tah tua ceh ka , rungnawnah le palawngpalinah khah na khusah ,
58002008	zezong vytei khah a phe rai letah na chia , ” tatah a tah . A phe rai letah zezongpui a chia tih taco , Khazing tah a nawhnuinah rai letah a chia lypaw zehmai ung be . Canghrasala ato lehei co , nawhnuinah zezongpui a phe rai letah a ung tahpaw hmuh balang bei peh .
58002009	Canghrasala kaa hmuhpaw cawh Zisu , vaiming navy tei a nai vy theh tei tuapaw a cangpaw khah atoheh palawngpalinah le rungnawnah cawh a khusah a cang . Zecawtamaw tatah thihnah khah ing ka , Khazing ningdonah thongtah ming vytei cawtah thihnah khah a pateh pah thlu he .
58002010	Sawtei a hlupui khah rungnawnah lang phah sá pawtah Ama a cawtah le Ama a thongtah zezongpui a ungpaw Khazing tah pachahnah a tuatupaw khah tai-ingnah thongtah mehtling tah a tuapaw cawh a tlahpaw a cang .
58002011	Mehnung suanah a pathaisahtu le suanah pathaisah a cangpaw sahlo cawh ingchungkho kheh a cang he . Ma navai taco Zisu tei ka uny sahlo tatei a ypaw he khah a ningzeh be .
58002012	Ama tah , “ Ka uny sahlo hai letah na ming cawh ka palang a , a pungpaw sahlo he aa hmekaw letah nama reithai tah hlaw ka sá a , ” tatah Khazing khah a tah .
58002013	Taico , “ Ama letah ka ngepainah ka chia a , ” a tah . Mataico , “ Ma lehei Khazing tei a pa pehpaw sawtei sahlo khatah ka ung , ” tatah a tah vy .
58002014	Mataico , sawtei sahlo cawh thi le saw tei a hringpaw mehnung aa cangnah cawtah Zisu zong cawh cawngsaw cangnah khah a hrong hrah . Ma hraco a cangnah cawh thihnah cung letei , naw a hnuitu Setan khah Ama a thihnah thongtah a hlyde khy nápawtah le ,
58002015	thihnah cinah thongtah aa hring chung vytei sae hratei a ungpaw vytei khah a pachah nápaw he cawtah a cang .
58002016	Zecawtamaw tahpaw co , a bongpaw he cawh vaiming khah cang ly he tah Abraham pathlah sahlo hrahring khah a cang hri he .
58002017	Ma rawng tahei , Ama cawh a uny sahlo hratah kawngting letah tua a hypaw cang ka , Khazing raihrenah letah zingchuipaw le zawngepaw tlangbui alaicaipaw a cang khy nápawtah le cawngsaw cawtah sua ngethainah a tuapah ruapaw tah a cang .
58002018	Ama hrahring takhei tuhsonah khah a ing thahnah cawtah tuhsonah aa ingpaw sahlo he khah a bong khy he .
58003001	Macawtaco uny pathaipaw sahlo Khazing tah a mehpathai cang pawtah ca tlawng myca he ka , macawtaco apostol le tlangbui alaicaipaw kaa tahpaw Zisu kong khah rawh tua my lo .
58003002	Moses cawh Khazing ingchungkho sahlo letah zingchui teitah a ungpaw hratah Zisu cawh Ama rai a siatupaw cung letah zing a chui hrah .
58003003	Ing a sahtu cawh a sahpaw ing navy tah alai vypaw hmezawnah a hmuhpaw hratah Zisu cawh Moses navy tah a rungnaw vypaw le hmezaw a chui vypaw a cang .
58003004	Ing maikaw cawh cawngsaw tah aa sah , canghrasala zezongpui a sahtu cawh Khazing a cang .
58003005	Moses cawh Khazing ingchungkho vytei lekhei zingchuipaw raihretu cang ka , hmelang letah Khazing tah a rei ruapaw zong khah a langsah .
58003006	Canghrasala Khri cawh Khazing ingchungkho letah naw a hnuipaw Sawcapaw zingchuipaw a cang . Kaa palaikhuipaw peh hnabeisuinah le kaa raechahnah khah kaa tle thlang caco , a ingchungkho kaa cang he peh .
58003007	Macawtaco Thlawpaw Pathai tei a reipaw hrakhei , “ Atoning heh a o naa thui caco ,
58003008	raangcaa letei hnehsah aa cangning cai letei Khazing aa za dy ning tei aa lung a khongpaw hrakhei , naa lung a khongsah khe lo .
58003009	Ma lekhei naa mapaw sahlo tah kung songli chung aa cawtah ka tuapaw aa hmuh thlang naná teitah pa dy he ka , aa pa pase .
58003010	Ma rawng tahei ma pathlah sahlo cung leco ka thingae ka , ‘ Aa lungthing cawh lang pave leimei thlang ka , ka langpui khah hnih bei he , ’ tatah ka tah .
58003011	Macawtaco ka thingae hmotah chia ka sah , ‘ Ka hianah leco a nae by bei he , ’ ka tah , ” tatah a tah .
58003012	Ka uny sahlo a singkang my lo . Ma lypaw co Khazing hring cawh bangsai pawtah naa hrong letah aho chung letah maw zing lynah lungthing sua a ung pang a .
58003013	Canghrasala naaning cawh suanah dungkhei thainah tah pakheh hmai naa lung a ca khongsah ly nápaw he tah atoning tah chung vytei , ning tating tah pakheh le pakheh a pasy my lo .
58003014	Zecawtamaw tatah a hmasaw tei , kaa hnuipaw zingnah khah a changnah tai cyky tah ka tle thlang caco peh Khri letah tingvy kaa hnui cy hra a .
58003015	Capathai tei a ciapaw hrakhei , “ Atoning heh a o khah naa thui caco , Khazing aa za dy ning tei aa lung a khongpaw hrakhei , naa lung a khongsah khe o . ”
58003016	Aho sahlo maw Khazing o cawh thui he ka , Khazing a za dypaw cawh a cang he ? Moses tah Izipt raang chung taitei a piakhuipaw vytei khah a cang he .
58003017	Aho sahlo cung letah maw Khazing cawh kung songli chung a thing a ae ? Suanah a tuapaw , raangcaa letei a thipaw sahlo cung lekhei a cang .
58003018	“ Ka hianah leco a nae by bei he , ” tatah Khazing tah chia a sahpaw he khah aho sahlo maw aa cang ? Ama a naw a nge lypaw sahlo khah a cang he .
58003019	Macawtaco , aa zing lynah cawtah a za nae khy bei he , takhah kaa hni .
58004001	Macawtaco , a hianah lang a nae pawtah Khazing tah biakang a ma peh tlungpaw tah naa hrawng letah a nae khy lytah a ungpaw na ung pang he ceh taheh a raering he peh .
58004002	Aaning hratah thawngchawbia cawh cawngpah kaa cang hrah peh , a cang naná teitah aa thuipaw bia cawh mai hnui ly a cang . Zecawtamaw tatah mehnung pahning tah cy ly co , a thuipaw vytei tah zingnah khatah aa cyhlang lynah cawtah a cang .
58004003	Ato cawh kaaning a zingpaw sahlo suipaw heh ma a hianah leco kaa nae he peh . “ Macawtaco , ka thingae hmotah chia ka sahpaw cawh , ‘ Aaning cawh ka hianah lang a nae by bei he , ’ ” tatah Khazing tah a tahpaw hrakhei . Canghrasala , khazaw tua thoning taikhei a rai cawh a paling ciapaw a cang thah .
58004004	Zemaw tah pawco zeletah tlong maw ningsarihnah ning kong khah Capathai tah ma hrahei a rei , “ Ningsarihnah ning leco Khazing cawh a rai vytei taikhei a hia , ” tatah a tah .
58004005	Taico a cung lang letei a reipaw cawh , “ Aaning sahlo cawh ka hianah lang a nae by bei he , ” tatah a tah .
58004006	Khazing a hianah chung letah mehthaikheh a naepaw a ung he a , takhah a se , canghrasala thawngchawbia a thui tawpaw sahlo takhei bia aa nge lynah cawtah a nae khy bei he .
58004007	Macawtaco Khazing tah ning hringpaw khah chia kaw ka ma cawh atoning tahpaw heh a cang . Cai sypui khy tah ma ning kong cawh a za rei ciapaw hrakhei David hmokaw taitah za rei ka , “ Atoning heh a o naa thui caco , naa lung a khongsah khe lo , ” tatah a tah .
58004008	Zecawtamaw tatah Josua takhei ahianah khah za pei thah he seh la , Khazing tah , “ Ning hringpaw , ” takhah a hning tah rei khawh be .
58004009	Macawtaco Khazing cawngsaw sahlo cawtah Sabat a hianah cawh aa ungning thlang .
58004010	Zecawtamaw tatah Khazing cawh a rai taitah a hiapaw hratah Khazing a hianah chung letah a naepaw he cawh aa rai taitah aa hia hrah he .
58004011	Macawtaco reinge lynah rawng tei aa popaw hrakhei , pakheh hmai po lytah ma a hianah lang a nae cawh chahnainge tah a zawng he peh .
58004012	Khazing bia cawh hring ka , hming a tua khy , zyzi venang a king le a haa a tepaw navy tah a hrah vy . Hringnah le thlawpaw , ru le lathlih pachainah tai a nae khy . Cawngsaw lungthing khuarawnah le lungpho zong a hni pahleh thlu .
58004013	Tuapaw hming maikaw zehmai Khazing mehmuh taitah nopaw ung be . Hmingting maikaw a hmekung letah a lang thlu thlang he ka , a mehmuh letah kaa konglang cawh kaa rei cy tae a .
58004014	Macawtaco a laisuipaw tlangbui alaicaipaw vaicung tai a phah thahpaw Khazing Sawcapaw Zisu kaa hnuinah cawtah hei , kaa pawngpaw kaa zingnah khah cyky tah a tle he peh .
58004015	Zecawtamaw tatah tlangbui alaicaipaw kaa hnuipaw heh kaa sangtlelynah letah kong pacangnah a hnuipaw tlangbui cang ka , kaaning hratah tuhsonah a phingphing tah a ing ciapaw a cang , canghrasala suanah zehmai hnui be .
58004016	Taico , zawngenah Khazing a buidyching cawh raechah teitah pange he peh . Ma pawsui co , kaa hianing maikaw letah a ma bawkhang rua pawtah a ningdonah le a zawngenah cawh kaa hmuh a .
58005001	Tlangbui alaicaipaw maikaw cawh cawngsaw hrong taikhei thing cang he ka , aaning aa vy tah Khazing letah suanah cawtah thuihlainah peh le dangnah tua khah aa rai a cang .
58005002	Ama zong cawh tling lynah a hnuipaw a cang hrah cawtah khei zehmai a hnih lypaw le lang a pavepaw cung lekhei lungnai teitah rai a hre khy a .
58005003	Ma cawtah hei ama a suanah cawtah le cawngsaw hringpaw suanah caw zong takhei athuihlainah a tua a hy .
58005004	Ahohmai ama le ama teitah tlangbui alaicaipaw cangnah hmezawnah a pei khy beh . Aron hrakhei Khazing tah a ypaw a cang cy ly co .
58005005	Ma hraco Khri zong takhei pasungpanawnah law be ca ka , Ama teitah tlangbui alaicaipaw tah a tua be . Canghrasala , Khazing tah a hai letah , “ Nama cawh ka Sawcapaw cang ceh ka , atoning heh na Paw ka cang myca , ” tatah a tah .
58005006	Mataico kaw hringpaw zong letah , “ Nama cawh chaizaw tah tlangbui na cang , Melkhizedek tlangbui a cangpaw naning tei hratah na cang , ” a tah vy .
58005007	Aluicung letah a ungning tah Zisu tah thihnah taitah a pachah khy tu Khazing khatah y le sang hmotah le mehthli chitah thlawchangnah le nawnah khah a tua . Ama cawh Khazing letah a pany teitah a hlai cawtah Khazing tah a thui .
58005008	Khazing Sawcapaw a cang thlang naná teitah Khazing nawnge khah hanah a ingnah taikhei a cong .
58005009	Mataico , mehtling tah tua a cang tihtah Ama a rei a ngepaw vytei cawtah chaizaw pachahnah a hrangpui tah a va cang .
58005010	Melkhizedek cawh tlangbui alaicaipaw a cangpaw hratah Khazing tah tlangbui alaicaipaw rua pawtah a tua .
58005011	Ma kong lehei rei ruapaw a hlupui kaa hnui thlang , canghrasala achaw teitah naa thuithai lynah cawtah naaning chingpase cawh a ru ky .
58005012	Ato lehei co cawngpahtu hmai aa cangpaw naa cang thah naná teitah Khazing biadih a hrangtho tah cawngpah khah naa hianing thly thlang . Batui hmuisui e khah naa zaw myca he ceh , canghrasala hnabaetui thly thly naa ringning thlang he ceh .
58005013	Hnabaetui a ringning thlangpaw cawh hasai cangning thlang ka , dingnah kong cawngpahnah letah hninah a hnui balang lypaw a cang he .
58005014	Canghrasala batui hmuisui cawh puitling ciapaw cawtah cang ka , aaning cawh chia le chaw thluidangnah a paning a pacah ciapaw a cang he .
58006001	Macawtaco , Khri kong cawngpahnah ahrang pui a ce leimei khah tai he peh . Ma navy co a hmelang ting he peh seh la , changchy tah puitlingnah lang pange he peh . Thihnah lang a chuipaw tuasenah taitei angepachihnah kong le Khazing zingnah kong le
58006002	baptisma cangnah kong le kih pahnianah kong le mehthi thokawnah kong le chaizaw biacenah kong sahlo vytei heh a cawngpah chi leimei khawh lytah ,
58006003	changchy he peh , Khazing a naw a tlah caco , ma sahlo cawh ka tua thlang a .
58006004	Taico uikheh lungvangnah aa ting ciapaw , a vaicung lahsong khah a pateh ciapaw , Thlawpaw Pathai a cy ciapaw ,
58006005	Khazing bia a chahnah le a va chuh lepaw cai a hmingtuakhynah a pateh ciapaw ,
58006006	ma vytei a posaipaw sahlo caw taco , a ngepachihsah khy cang khaw bei he . Khazing Sawcapaw khah a khaipai caneipaw le ningzawnah mua a phy sahpaw aa cangnah cawtah .
58006007	Khuatui a caipaw alui , raihretu sahlo aa caw tei e le ba a chuasah teipaw alui cawh Khazing tah bonghnang a songpaw a cang .
58006008	Canghrasala , ma cholui taco ahling le araang long khah a cysah caco , zehmai sangtlenah hnui be , chiarei pah cang a he ka , a changnah leco me tah ro a cang he a .
58006009	Ka dopaw vesaw sahlo , ma hrahei bia kaa rei naná teitah naaning naa kong leco achaw vypaw hming a ung tahpaw kaa hni . Ma hming cawh pachahnah khatah a seihruipaw a cang .
58006010	Khazing cawh mehdingly cang be . A cawtah zetlua tamaw rai naa hre tahpaw le ahringpaw khrisaw huivesaw sahlo za mingkai he ceh katei , ato zong naa mingkai leimeinah pawhe tah Ama naa donah naa palangpaw khah monghly a beh .
58006011	Naa hnabeisuinah a tling nápawtah chahnai naa ngepaw khah a changnah tai palang my lo , tatah kaa ca dukhui he .
58006012	Mehthawthi naa cangpaw khah du bei peh , canghrasala zingnah le lungsynah thongtah Khazing tah bia a kangpaw he a cypaw sahlo khah a mingpai la tahpaw kaa du .
58006013	Khazing tah Abraham bia a za kang ning tahei , Ama navy tah alai vypaw aa ung lynah rawng tah Ama le Ama teitah chia a sah ka , ma hrahei a tah ,
58006014	“ Nama cawh bonghnang ka ca song ceingei a , teiching sawpa a hlupui tah ka ca pae a , ” tatah a tah .
58006015	Mataico Abraham tah lungsy teitah heh ka , Khazing tei bia a kangpaw khah a cy .
58006016	Mehnung tah chiasahnah aa tua tihtah aaning navy tah alai vypaw ming khei tua he ka , ma chiasahnah taco pakheh le pakheh a eichonah bia a chawpah tei he .
58006017	Ma hraco Khazing tah a biakang khah patlui hrahring be tahpaw khah a biakangnah ry a cypaw sahlo tah a sepaw tah hnih he seh tah a dunah cawtah a biakang cawh chiasah ná tah a pacysah .
58006018	Ma hming sanghning biakangnah le chiasahnah heh thlai khy a cang lypaw hming cang he ka , ma kong lehei Khazing tah hingbia rei khy be . Macawtaco , Ama khatei a bing teitah ung pawtah kaa hmekaw letah a ma chiapahpaw hnabeisuinah khah tle pawtah thaw tah a ma pasy .
58006019	Ma hnabeisuinah heh kaa hringnah cawtah a thaw a tlungpaw le a cy ngeteipaw thawca-e hratah a cang . Pai pazypaw a hninglang letei hming pathai caipaw tai khah a nae .
58006020	Ma leco , kaaning kaa vypaw tah Zisu khah kaaning hlai tah a za nae thah ka , Melkhizedek tlangbui a cangnah hrakhei chaizaw tlangbui alaicaipaw a cang .
58007001	Melkhizedek cawh Salem khuapui buipaw le Cungnungcai Khazing tlangbui a cang . Abui sahlo dy he katei , tenah chitah a va sei kawpaw Abraham khah a tong ka , bonghnang a song .
58007002	Abraham tah hrangcho a lahpaw chyhraw chykheh khah a peh . Melkhizedek ming a silang sangkhehnah cawh , “ Dingnah Buipaw , ” tah a cang . Taico , a ming hringpaw cawh Salem Abuipaw cang ka , a silang cawh , “ Denah Buipaw , ” tah a cang .
58007003	A no le a paw kong cangseh , ama aa pathlahtu sahlo aa kong cangseh , a chuakehnah kong le a thihnah kong cangseh , zehmai a cia be . Ama cawh Khazing Sawcapaw hratah cang ka , chaizaw tah tlangbui a cang .
58007004	Macawtaco , zetlua tamaw a rungnaw takhah pacang tua o . A ma pathlahtu Abraham tahmai hrangcho a lahpaw vytei taitah chyhraw chykheh khah a peh .
58007005	Taico Levi teisaw a cangpaw tlangbui sahlo khah phungbia tah Israel cawngsaw sahlo taitah chyhraw chykheh khah naa la he tatah a tah he . Israel sahlo cawh Abraham teisaw aa cang hrah naná teitah aa lah hrah he .
58007006	Ma cawngsaw heh Levi pathlah a cang ly naná teitah chyhraw chykheh khah Abraham taitah hmai law ka , Khazing biakangnah a hnuipaw Abraham khah bonghnang a song .
58007007	Canghrasala a chia vypaw cawh alai vypaw tah bonghnang song phung a cang tahpaw heh ei ruapaw zehmai ung beh .
58007008	Kaw kheh leco chyhraw chykheh khah a thi thaipaw tlangbui tah aa lah he . Kaw hringpaw leco , a hring thlang aa tahpaw tlangbui Melkhizedek tah a lah he .
58007009	Macawtaco Abraham tah Melkhizedek khah chyhraw chykheh a peh tihtah chyhraw chykheh a cy teipaw he Levi sahlo takhei zong aa peh hrah tah khy a cang .
58007010	Zecawtamaw tatah Melkhizedek tah Levi a pathlahtu Abraham a tong ning takhei Levi cawh a pathlahtu Abraham chung taitah chuh balang be .
58007011	Levi mingphing tlangbui cangnah thongtah mehtling cangnah cawh hmuh khy cangsehla caw ( ma rai leco cawngsaw khah phungbia peh aa cang ) Aron tlangbui cangnah ning tah cang lytah Melkhizedek tlangbui cangnah ning tah tlangbui ahringpaw aa chua a hy khaw a maw ?
58007012	Tlangbui cangnah khah thlai a cang tihtah phungbia zong khah thlai a hy hrah .
58007013	Taico , ma a kong kaa rei leimeipaw heh kaa Buipaw a kong cang ka , a mingphing chung taitah dangnah siasang letah tlangbui rai a hrepaw ahohmai ung bang bei he .
58007014	Kaa Buipaw cawh Judah phing chung taitah a chuhpaw a cang takhah a sepaw tah hnipaw cang ka , ma phing kong lehei Moses tah tlangbui sahlo aa kong zehmai rei beh .
58007015	Melkhizedek hapaw tlangbui phingcangpaw a chuanah cawtah hei atotei kaa rei leimeipaw bia heh a se vy tima leimei .
58007016	Ama cawh phungbia tei a reipaw mingphing taitah tlangbui a cangpaw cang be , rorang khy a cang lypaw hringnah hmingtuakhynah thongtah tlangbui a cangpaw a cang .
58007017	Capathai tah a kong a reipaw cawh , “ Melkhizedek tlangbui cangnah ning hratah , nama cawh chaizaw tlangbui na cang , ” a tah .
58007018	Phung paringpaw cawh a thaw a dianah cawtah le sang a tle lynah cawtah hneihly a cang myca .
58007019	Zecawtamaw tatah Moses phungbia taco zehming hmai khah a tlingsah khylynah cawtah cang ka , hnabeisuinah achaw vypaw cawh va chuh myca ka , ma thong co Khazing khah ka ne khy he peh .
58007020	Ma cawh Khazing biakangnah lytah cang beh . Ming hringpaw cawh tlangbui aa cang tihtah biakangnah zehmai ung be .
58007021	Canghrasala , Ama cawh biakangnah tua hmotah tlangbui tah tua a cang . Ama a kong leco Khazing tah , “ Abuipaw tei biakang hmo tei bia a rei ciapaw cawh a lung a thlai bang be . ‘ Nama cawh chaizaw tlangbui na cang , ’ ” a tah .
58007022	Ma biatainah thong co , Zisu cawh achaw vypaw biahrai a pacysahtu takhei a tua hri .
58007023	Ahringpaw tlangbui a hlupui aa ung naná teitah aa thihnah rawng tah aa rai hre paria khy bei he .
58007024	Canghrasala , Zisu cawh chaizaw ahringpaw a cangnah cawtah chaizaw tah tlangbui a cang paria thlang .
58007025	Macawtaco , Ama a thongtah Khazing a pangepaw maikaw cawh a pachah khy paria thlang he , zecawtamaw tatah , aa cawtah nawpah a pawtah chaizaw tah a hring cawtah .
58007026	Ma hapaw tlangbui alaicaipaw cawh kaa hiapaw vytei a tlingsah khypaw cawh a cang . Ama cawh a pathaipaw , suise a kawh lypaw , suanah a hnui lypaw , mehsua sahlo taitei patlia ciapaw , avai a cung lang tai cuicaling ciapaw a cang .
58007027	Ama cawh ahringpaw tlangbui alaicaipaw sahlo khakhei a lo be , Ama a suanah cawtah le zawpui vytei suanah cawtah ning tating tah ahlainah tua khah hia be . Aa suanah cawtah uikheh athuihlainah takhei chaizaw cawtah a zawpaw tah a hlai thlu thah .
58007028	Moses phungbia taco a tling lypaw cawngsaw khah tlangbui alaicaipaw tah a tua he . Canghrasala phungbia a hninglang tei a vongpaw biatainah taco Khazing Sawcapaw khah thing ka , chaizaw cawpaw tah mehtling tah a tua .
58008001	Kaa rei leimeipaw chung letah reihnang caipaw a cangpaw cawh ma heh a cang . Ma hapaw tlangbui alaicaipaw cawh hnui peh ka , Ama cawh vaicung letei Cungnungcai abui dyching a cacang lang tei a typaw khah a cang .
58008002	Hming pathai caipaw lekhei tlangbui alaicaipaw rai khah hre ka , ma a hrenahpaw cawh mehnung tei sahpaw cang lytah Abuipaw tei a sahpaw thlangda hmuisui lekhei a cang .
58008003	Tlangbui alaicaipaw vytei cawh Khazing khatei pehlainah le athuihlainah tua pawtah rai peh aa cangpaw hratah ma kaa tlangbui alaicaipaw caw zong taco , pehlai ruapaw hnui khah a hia .
58008004	Ama cawh aluicung leco cang seh la , tlangbui cang a be . Zecawtamaw tatah phungbia naning tah a thuihlainah a peihlaitu he tlangbui sahlo aa ung thahnah cawtah .
58008005	Ma sahlo cawh hminghmaw a pathaipaw hming lekhei hre he ka , ma hminghmaw cawh vaicung letei a ungpaw behnah ing ningpahli a cang . Moses tah thlangda a tuaning tah Khazing tah raeringnah a pehpaw cawh , “ Tlaang cung letei a hmuisang ka ca hmuhsah pawtei hrakhei zezongpui khah na tua thlu he , ” a tah .
58008006	Ahringpaw tlangbui sahlo pehpaw tlangbui rai navy tah Zisu kha pehpaw tlangbui rai cawh alai vy sylypaw a cang . Ma hraco Zisu tah Khazing taitah a cawngsaw sahlo khatah a va chuakhuipaw biahrai thapaw cawh a paringpaw navy tah alai vypaw a cang . Biahrai thapaw cawh achaw vypaw biakangnah cung letah a dawpaw a cang .
58008007	Biahrai a hmetaw caipaw takhei tling lynah zehmai za hnui ly khei ung my seh la , a thapaw ahianah zehmai ung be .
58008008	Canghrasala Khazing tah a cawngsaw sahlo aa dinglynah khah hmuh ka , “ Abuipaw tah Israel mingphing le Judah phing sahlo khatah biahrai thapaw ka tua nápaw ningcai a vong leimei .
58008009	Izipt raang chung taitah aa mapaw sahlo khah chuakhui rua pawtah aa bang tah ka za hrui ning he tei , ka tuapaw biahrai hapaw khah cawh cang be . Aaning cawh biahrai ka tuapaw cung lekhei zingchui tah aa ung lynah cawtah ka huisai he , tatah Abuipaw tah a tah .
58008010	Ma heh hmelang letah Israel mingphing khatei ka tua lepaw biahrai cawh a cang a , tatah Abuipaw tah a tah . Ka phungbia cawh aa thinglung chung letah chia neh ka , aa lungchung letah ka cia a . Kama cawh aa Khazing cang neh ka , aaning cawh ka cawngsaw a cang he a .
58008011	Mataico ahotahmai tah a ingpaw le a uny khah cawngpah a hy be ca he ka , ‘ Abuipaw khah hni tua o , ’ tatah ching zong a hy a bei he , zemaw tah pawco , a chia caipaw taitah alaicaipaw tai aa pa hni thlu a .
58008012	Macawtaco aa chahlynah cawh ngethai he neh ka , aa suanah cawh a thui paria thlang khawh bei neh , ” tatah a tah .
58008013	Khazing tah biahrai thapaw kong a reinah cawtah hei , a hmetaw teipaw khah cawh chahnai be ca ka , a paringpaw le a chahnai lypaw cawh a ly palangpaw a cang .
58009001	Biahrai a hmetaw caipaw takhei Khazing behnah cawtah phunglang hnui ka , cawngsaw tei tuapaw alui letah behnah thlangda zong a hnui .
58009002	Behnah thlangda cawh sah a cang . A khang a hmetawpaw chung leco , me-ing tung , cabuai le Khazing kha hlaipaw very khah a ung he . Ma hminghmaw cawh a pathaipaw hminghmaw tatah aa tah .
58009003	Mataico , pai pazypaw sanghningnah a chunglang lekhei hminghmaw pathai caipaw aa tahpaw a khang ung ka ,
58009004	ma chung leco ringthopaw ronah suisiasang le sui aa huhpaw biahrai thingkawng aa chia . Taico , ma thingkawng leco , manna very aa chianahpaw suibeirai le Aron cungcahrei a chawng a thopaw le biahrai sanghraw aa cianahpaw lungphae sanghning khah chia he ka ,
58009005	ma thingkawng a cung leco Khazing rungnawnah Cherub sahlo lingthlaw paty he ka , zawngenah dyching khah aa mathlaw aa pazy so . Ato leco , ma kong cawh a tling teitah rei khy bei peh .
58009006	Zezongpui ma hrahei aa tua khy taitah tlangbui sahlo cawh aa rai hre rua pawtah a hmetaw caipaw a khang lekhei a ning tating teitah aa nae he .
58009007	Canghrasala a chung caipaw , a khang sanghningnah chunglang khah cawh tlangbui alaicaipaw longlong a nae khy ka , ma cawh hmai kung kheh tah uikheh tei cy a cang . Thisai khah a tle hy ka , ama a cawtah le male tah hni ly tei aa tuapaw suanah cawtah Khazing khatah a hlai .
58009008	Thlawpaw Pathai tah ma taitei a hmuh sahpaw cawh a hmetawpaw behnah pai ing a ungchung vytei cawh hminghmaw pathai caipaw lang a naenah langpui palang a cang balang lypaw khah a cang .
58009009	Ma tawchingnah heh ato cai cawtah a cang . Khazing khatei pehlaipaw lahsong le thuihlainah takhei Khazing a behtu sahlo chiachaw thluidangnah lungthing khah tlangtlingsah hlui be .
58009010	Ma lahsong le dangnah aa tua khypaw cawh e le ding kong le a sipathainah phunglang a phingphing longlong khah a cang . Ma hming vytei heh pungsaw alailang caw tei phunglang longlong cang he ka , Khazing tah a thapaw hringzia phunglang a tua hlai cai chung cawtah long a cang .
58009011	Khri cawh hmingchaw a ung ciapaw letei tlangbui alaicaipaw cang pawtah a vongning takhei , alai vypaw le a tling vypaw thlangda chunglang khah a va nae ka , ma cawh kih tei tua lypaw , khazaw a tei a cang lypaw a cang .
58009012	Khri tah hminghmaw pathai caipaw lang a nae tihtah dangnah cawh co thi cang seh , mei thi cang seh a tle be , Ama a thisai ceingei khah a tle ka , kaa cawtah chaizaw pachahnah khah uikheh tah a zawpaw tah a tua patling thlu thah .
58009013	Mei thi le co tungpaw thi le me tei ropaw co teitei saw mepaa tah thei tei , a pathai lypaw cawngsaw khah alailang tah pathaisah aa cang caco ,
58009014	chaizaw Thlawpaw thongtah Ama teitah Khazing letah a hlaipaw , a pathaipaw Khri thisai taco , Khazing hring a rai hre pawtah thihnah langhme a chuipaw tuasanah taikhei kaa chiachaw thluidangnah thinglung khah zetlua tamaw a pathaisah vy chichi a .
58009015	Taico , ma cawtah hei Khri cawh Khazing le cawngsaw kaa letah biahrai a thapaw aly lang a seipaw cawh a cang , biahrai tawpaw rai letei aa suanah vytei tlang rua pawtah Ama cawh a thi . Ma rawng taco ypaw sahlo taco , chaizaw rycynah biakang cawh aa ting a .
58009016	Ryvui bia kong leco ryvuitu cawh a thi thah takhah pase a hy .
58009017	Zecawtamaw tatah bia ryvuitu a thih khy taitah long a bia ryvuipaw khah a cy . Bia ryvuitu a hring thlang chung taco a bia cawh cy be .
58009018	Macawtaco biahrai a hmetaw caipaw zong khah thisai lytah pacysah cang hrah be .
58009019	Moses takhei phungbia vytei khah cawngsaw zawpui khah a reipah ning he takhei , co teitei thi le mei thi khah law ka , tui khatah a pahlawh khy taitah phungbia cabu le cawngsaw zawpui khah hisop thingcai le tuu hming a saipaw khei a thei he .
58009020	“ Ma heh biahrai thisai cang ka , Khazing tah zui rua pawtah naw a ca peh he , ” tatah a tah .
58009021	Ma thly hraco behnah thlangda le behnah letei hmangpaw hmingbo vytei khah Moses taco thi tah a thei hrah he .
58009022	Phungbia naning teitah tah pawco , hming maikaw hepaw heh thisai tah pathaisah a hy ka , thisai laisahnah a ung ly caco , sua ngethainah ung khy beh .
58009023	Macawtaco vaicung hming hmuisang a cangpaw sahlo cawh , ma athuihlainah sahlo taco pathaisah a cang caco , vaicung hming hmuisui a cangpaw vytei caw taco ma navy hei achaw vypaw athuihlainah sahlo a hy .
58009024	Macawtaco Khri tah cawngsaw tah tuapaw , a hmuisuipaw a hmuisang longlong a kaipaw thlangda lang khah a nae lytah Khazing hme letah kaa cawtah atoheh a daw pawtah vaicung hrahring lekhei a nae .
58009025	Tlangbui alaicaipaw cawh a kung tating tah hminghmaw pathai caipaw chung lekhei , ama a thisai a cang lypaw sawthi khatah a nae leimei teipaw hrakhei Khri cawh Ama le Ama a hlai pawtah vaicung letah a nae kaw leimei a hy be .
58009026	Ma hraco a hy my seh la , khazaw tua thoning taikhei Khri cawh uihlupui a tai-ing thah myca a . Canghrasala , atoheh cawh a va lang thah ka , caichangnah ning letah ming vytei aa suanah khah lahly pawtah uikheh tah a zawpaw tah Ama le Ama khah a hlai .
58009027	Mehnung cawtah uikheh thih a pawtah rawhpaw cang ka , ma khy taico biacenah a ung tae a .
58009028	Macawtaco cawngsaw hlupui suanah lah pá pawtah Khri cawh uikheh tah dangnah cawtah a hlai ka , taico a uihningnah a za lang kaw a ka , ma a za lang kawnah cawh suanah kong letah cang lytah Ama a heh thlangpaw sahlo pachah ruapaw cawtah a cang a .
58010001	Phungbia cawh a va chuh lepaw hmingchaw ningpahli suipaw a cang . A hmuisuipaw cawh cang be . Macawtaco kung chia tah tuateipaw a thuihlainah taco Khazing beh rua pawtei a va naepaw sahlo he khah tlangtlingnah zehmai pei khy bei he .
58010002	Pei khy he seh la , a behpaw sahlo he cawh uikheh tah pathaisah cang thah he ka , sua a phuhringnah hnui khawh lytah a thuihlainah tua leimei khah aa bangsai thah ruapaw cang a bei maw ?
58010003	Canghrasala , kung chia tei a thuihlainah aa tuapaw takhei aa suanah khah a thuisah kaw leimei thlang he .
58010004	Zecawtamaw tatah co tungpaw thisai le mei thisai sahlo taco suanah khah lawhly khy be .
58010005	Macawtaco Khri tah khazaw letah a vongning takhei a reipaw cawh , “ Thuihlainah le pehlainah cawh na dupaw hming cang bei he , canghrasala kama ka cawtah pungsaw khah na pa pachia pah .
58010006	Mero pehlainah le sua pehlainah letah a lawng hlui bei ceh .
58010007	Macawtaco ma hrahei ka tah , ‘ Vy Khazing , nama na dupaw tua pawtah ka vong myca , Capathai letah ka kong aa ciapaw hrakhei , ’ ” a tah .
58010008	A hmetaw tei a reipaw cawh , “ Thuihlainah cang seh , pehlainah cang seh , mero pehlainah cang seh , sua pehlainah cang seh na dupaw cang bei he , na lawngpaw zong cang bei he , ” a tah . Ma vytei heh phungbia naning tah tuapaw aa cang thlang naná teitah ma hrahei a tah .
58010009	Taico a tho kaw ka , “ Nama na dupaw tua rua pawtah ma lehei ka ung , ” a tah . A biahrai thapaw tua pawtah a biahrai paringpaw khah a hlawh .
58010010	Zisu Khri tah Khazing dunah hratah chaizaw cawtah uikheh thuihlainah cawh a pung tah a tuanah thongtah kaaning cawh pathaisah ka cang he peh .
58010011	Mataico , ning tating tah tlangbui sahlo cawh a daw he ka , thuihlainah aa tuapaw cawh ato le ato a lo leimei thlang ka , ma taco suanah khah pathaisah khy by beh .
58010012	Canghrasala , ma tlangbui Khri taco suanah cawtah thuihlainah khah chaizaw a zaw pawtah uikheh tah tua ka , Ama cawh Khazing cacang lang letah a ty .
58010013	Ma cai taico , a carae sahlo khah a phe rai letah chia aa cangnah tai khah a haw thlang he .
58010014	Zemaw tah pawco , uikheh thuihlainah tah aa suanah pathaisahpaw sahlo cawh chaizaw cawtah tlangtling tah a tua he .
58010015	Taico , Thlawpaw Pathai zong tah ma kong heh kaa hai letah a pacysah . A rei tawpaw cawh ,
58010016	“ Ma ningcai letei aaning khatah ka tua lepaw biahrai cawh , ma heh a cang tatah Abuipaw tah a tah . Aa lungchung letah ka phungbia chia he neh ka , aa pacangnah lungthing letah ka cia a , ” a tah .
58010017	Taico a rei vypaw cawh , “ Aa suanah le hming chaw ly aa tuapaw khah a thui paria thlang khaw bei neh , ” tatah a tah .
58010018	Taico , ma hratei ngethainah a ungnah letaco , suanah cawtah thuihlainah tua khah a hy khawh be .
58010019	Macawtaco uny sahlo , Zisu thihnah thisai thongtah hminghmaw pathai caipaw lang a nae pawtah raechahnah kaa hnui .
58010020	Khri thuihlainah a cangpaw pai pazynah thongtah kaa cawtah a thapaw le hringnah langpui a ma hongpah .
58010021	Ma hlui co , Khazing ing letah naw aa hnuipaw tlangbui alaicaipaw khah kaa hnui cawtah ,
58010022	kaa lungthing chiachaw thluidangnah achaw lypaw cawh thisai theiná tah pathaisah cang ka , kaa pung zong khah tuipasing tah sipathai cang peh ka , zingnah le hnipasenah tlingpaw hnuinah chitah lungthing hmuisui tah Khazing khah a ne he peh .
58010023	Bia a ma kangtu cawh zingchuipaw a cang cawtah kaa tei kaa tahpaw hnabeisuinah cawh cyky tah a tle thlang he peh seh .
58010024	Mataico , pakheh le pakheh ka do khy nápaw he peh tah le hming chawpaw kaa tuapah khy nápawtah zawngrawhnah hnui cy he peh .
58010025	Thaikheh sahlo tah a pungnah aa bang saipaw hrakhei , bang sai kheh he peh seh . Kaaning duisai cawh pakheh le pakheh a pasy vy tima he peh . Zecawtamaw tatah Abuipaw Ning cawh a nae vy lo leimei myca .
58010026	Biahmuisui khah hnisah kaa cang khy taitei sua leimei thlang ka pachia caco peh suanah pathainah cawtah thuihlainah tua ruapaw zehmai ung khawh be .
58010027	Canghrasala , hming sangkheh sui a ungpaw cawh biacenah le Khazing a carae vytei a kang thlu khypaw he alaipaw melui khah ci ngetei hmotah haw thlang khah a cang .
58010028	Moses phungbia zui a du lypaw cawh hnikhuitu pahning , pathung rei tah a sua tatah hmuh a cang caco zawngenah ung lytah thaw a cang .
58010029	Khazing Sawcapaw khah a pherai letah aa tlaichaipaw , aa suanah taitah a pathaisahtu , biahrai thisai khah thisai cakhawngpaw tah a hmuhpaw , ningdonah Thlawpaw a zawngtepaw cawh zekhatah chichi tamaw hreh rua tah a tlah he .
58010030	“ Phuhlang cawh kama ka rai a cang ; Kama tah veri ka thing tae a , ” a tah tupaw khah Khazing a cang tahpaw kaa hni . “ Abuipaw tah a cawngsaw khah bia a ce he , ” a tah vy .
58010031	Khazing hring kih chung letah tlah cawh ci a chui ngeteipaw a cang .
58010032	Hninglang cai letah khainah naa hmuh khy taitei tai-ingnah alaipaw ing hmotah cyky tah naa daw thlangpaw he ceh khah a thui thlang my lo .
58010033	Taico a caicai taco , ming hme letah zawngte tah ung he ceh ka , aa ca hreh he . Cai hringpaw leco , ma hra tei a tai-ingpaw vytei cawh pakheh le pakheh naa daw cakhai he ceh .
58010034	Thong a tlahpaw khah naa bong he . Naa hming hnuipaw vytei aa lah thlu zong tah na lawng he ceh , zemaw tah pawco vaicung letah achaw vypaw le a parui vypaw hming naa hnui takhah naa hni .
58010035	Macawtaco lung naa chuinah khah hly pang khe lo , ma cawh longmai ahlupui peh a cang a .
58010036	Khazing dunah naa tua khy nápaw le bia a ca kangpaw he naa cy khy nápawtah lung pasua tah ung my lo .
58010037	Macawtaco cai cuitei chung letah , “ A vong lepaw cawh a vong ka , khua sy ry khaw be .
58010038	Canghrasala , ka mehding sahlo cawh zingná tah hring he ka , mataico ahohmai a hninglang a saipaw cawh , a cung letah ka lungtling be , ” tatah Capathai tah a tah .
58010039	Canghrasala kaaning cawh a hninglang a saipaw le a lydepaw khah cang bei peh , zingnah hnui tah pachahnah a hmuh a paw khah ka cang he peh .
58011001	Zingnah kaa tahpaw cawh ka hnabeisuipaw khah kaa hmuh hrahring a , tatah kaa zingpaw le kaa meh tei kaa hmuh khy lypaw khah a ung hrahring tatah kaa zingpaw heh a cang .
58011002	Zingnah aa za hnuinah cawtah khuahlai a ma pathlahtu sahlo takhei Khazing lung khah aa za tong .
58011003	Alui le avai cawh Khazing biapeh ná tah tua a cang takhah zingná tah kaa hni , macawtaco kaa hmuh khypaw hming sahlo cawh hmuh khy lypaw hming sahlo chung taitah tua a cang he takhah kaa hni .
58011004	Zingnah thongtah Abel tei Khazing a pehpaw cawh Kain tah a pehpaw navy tah a chah vy . Zingnah thongtah ama cawh mehding tah ka , Khazing tah ama hming a pehlaipaw khah a reipachaw he . Abel cawh a thi thah naná teitah zingnah thongtah bia a rei leimei thlang .
58011005	Zingnah thongtah Enok cawh ahringpaw tah lahchy cang ka , thihnah cawh pateh be . Ama cawh hmuh khy bei he , zecawtamaw tatah Khazing tah ama cawh a lahchy . Zecawtamaw tatah , ama cawh lahchy a cang hlai tah Khazing lung a tongpaw a cang .
58011006	Zingnah lypaw co Khazing lung tong khy cang beh , zecawtamaw tatah Ama a pangepaw maikaw taco , Khazing a ung takhah aa zing a hy ka , Ama khah lung hmuisui teitah a huipaw cawh lahsong a peh heh .
58011007	Noah cawh hmuh balang lypaw hming sahlo kong letah raeringnah peh a cang tihtah zingnah thongtah Khazing khah cizaw ka , ama le a ingchungkho pachah rua pawtah tuilawng khah a tuh . A zingnah thongtah khazaw khah thaily cangsah ka , zingnah taitah a chuhpaw dingnah khah a cy .
58011008	Zingnah thongtah Abraham cawh a hning tah ry a cypaw raang lang sei pawtah y a cang tihtah nawnge ka a sei , canghrasala zelang maw ka sei tahpaw khah hni beh .
58011009	Zingnah thongtah Khazing tah bia a kangpaw raang chung lekhei , khuachai hratah khua a sah . Isak le Jakob khatah thlangda chung lekhei khuasah ka , aaning zong cawh ama khatah Khazing biakangpaw rycytu a cang hrah he .
58011010	Zemaw ma hraco a tua tah pawco Khazing tah a padawpaw le a sahpaw , chaizaw tah a pahnianah a hnuipaw khuapui khah a haw thlang cawtah a cang .
58011011	Abraham cawh taa ca ka , Sarah zong a cingpaw a cang naná teitah Abraham khah paw a cangsah khypaw cawh zingnah a cang . Zecawtamaw tatah biakangnah a tuatu Khazing cawh zingchuipaw a cang tatah a rawh .
58011012	Macawtaco mehthi hratah a cang thlangpaw cawngsaw pakheh chung taico , avai esi le rili ngaekang letah a ungpaw reite lypaw sadi zé tah teisaw khah a va chuh he .
58011013	Aaning cawh zingnah hnuinah cung tah thi he ka , Khazing biakangpaw hming sahlo cawh hmuh bei he , canghrasala langhlaw pui taitah hmuh he ka , lungui teitah aa cyhlang . Mataico aluicung lehei khuachai le khuatlongpaw kaa cang peh takhah aa hni .
58011014	Ma hratei bia a reipaw he taco , aaning aa tei a cangpaw raang aa huipaw khah a langsah .
58011015	Mataico , aa seisai ciapaw raang khah ngebang kaw bei he . Ngebang kaw my he seh la , ma raang lang seikawnah cai chaw khah aa hnui thlang a .
58011016	Canghrasala aaning tah aa vangpaw raang cawh achaw vypaw raang , vaicung raang tukhah a cang . Macawtaco aaning tah Khazing cawh kaa Khazing tatah aa y tihtah Khazing cawh a ningzeh be , zemaw tah pawco Khazing taco aa cawtah khuapui sangkheh a pa chiapah he .
58011017	Abraham cawh Khazing tah a pase ning takhei zingnah thongtah a sawcapaw Isak khah thuihlainah cawtah a peh . Khazing tah a hai letah , “ Teisaw na hnui lepaw cawh Isak chungchuh a cang he a , ” tahpaw ,
58011018	biakang a cypaw a cang naná tah a sawcapaw pakheh a hnuitlakangpaw khah thuihlainah cawtah peh a pachia .
58011019	Abraham tah Khazing cawh mehthi a patho kaw khytu a cang tah zong zing ka , Isak cawh a thi ciapaw a hring kawpaw hratah a hmuhpaw a cang .
58011020	Zingnah thongtah Jakob le Esau cawh hmelang letah bonghnang naa ting a , tatah Isak tah bonghnang a song he .
58011021	Zingnah thongtah Jakob tah a thih cai letah a cungcahrei a pahnia hmotah Khazing beh ka , Josef a sawtei leh khah bonghnang a song he .
58011022	Zingnah thongtah Josef tah a thih cai tah Israel cawngsaw sahlo cawh Izipt raang taitah aa pia nápaw bia rei ka , a ru khah zekhatamaw tuapaw a cang tahpaw bia khah a chiasi .
58011023	Zingnah thongtah Moses cawh a chua khy taitah a no le a paw tah thlah thung tai aa no , zecawtamaw tatah aaning taco , ama cawh sawcapaw duchui ngeteipaw a cang takhah hnih he ka , siangpahrang nawbia ei hmai khah ci bei he .
58011024	Zingnah thongtah Moses cawh a zaw tihtah Faraoh sawcanu a sawcapaw tatah y zong khah du be .
58011025	Suanah chung letei cai cuitei chung a nong navy tah Khazing cawngsaw sahlo khatei reithui sisaw ing khah a thing hri .
58011026	Khri rawng tah taithui ing cawh Izipt raang cho le pe navy tah a sungnaw vypaw tah a rei , zecawtamaw tatah hmelang hmuh lepaw longmai khah a hmuhlangnah cawtah a cang .
58011027	Zingnah thongtah Izipt raang khah piasai ka , abui thingaenah hmai khah ci be , zecawtamaw mua a ing tah pawco hmuh khy lypaw Khazing khah a hmuhnah cawtah a cang .
58011028	Zingnah thongtah Moses tah Khungsai Panawnah tua ka , ingkaw letah thisai a hnesah he . Ma a tuapaw khah Israel cawngsaw sahlo aa sawcapaw uthui khah thihnah vaiming tah theh lehe a tah cawtah a cang .
58011029	Zingnah thongtah Israel cawngsaw sahlo cawh Rili Sai khah alui a rypaw cung letah seipaw hratah tai he ka , Izipt cawngsaw sahlo tah aa tai tihtah khei tui tah a phohly thlu he .
58011030	Zingnah thongtah Israel cawngsaw sahlo tah Jeriko khua cawh ningsarih chung aa cahlung khy tah khuapui dungkhainah ruahy cawh a cingthlah .
58011031	Zingnah thongtah hlohlangno Rahab cawh Israel mingpathlihtu sahlo khah a ing letah a tlungsah caw he takhei , rei a nge lypaw sahlo khakhei thi be .
58011032	Ka rei vy leimei thlang a maw ? Gideon , Barak , Samson , Jeptha , David , Samuel le Khazing khuavang sahlo aa konglang rei ruapaw a hlupui a ung thlang naná teitah a reinah cai hnui khawh bei peh .
58011033	Zingnah thongtah painah raang sahlo khah tuh he ka , aa te he . Ahmangpaw hming khah tua he ka , Khazing tei bia a kangpaw he khah aa hmuh . Cakebarung kaw khah pamai he ka ,
58011034	melui a hla leimeipaw khah chai he ka , zyzi a haa tah thihnah taikhei a bing he . Aaning cawh aa thawzaang a dia , canghrasala mehthawtlung tah a tua he , carae dynah hming lekhei a chongpaw cang he ka , raang hringpaw raekeh khah aa te he .
58011035	Zingnah thongtah canu sahlo tah aa mehthi sahlo hringsah kaw a cangpaw he khah aa hmuh he . Ahringpaw cawh achaw vypaw hringnah letah patho kaw cang khah aa du vy cawtah khei , a bingnah khah lah du lytah hrehnah lekhei a thi he .
58011036	Thaikhehpaw cawh hnuisonah le sungbasih tah cheinah khah ing he ka , thaikhehpaw cawh tongchainah le thongtlahnah aa ing .
58011037	Aaning sahlo cawh alung tah vaseh cang he ka , ahlua tah tai he ka , chyhning tah aa chy he , zyzi tah aa thaw he . Tuu ving le mei ving a buh he ka , vezi he ka , aa si a sah ka , hrehnah le aisainah le zawngtenah zong aa ing .
58011038	Aaning sahlo aa cawtah khazaw heh ungnah tlang cang be . Raangcaa sahlo le tlaang cung sahlo le lungkua sahlo le alui kho sahlo lekhei a vezi lai he .
58011039	Ma sahlo vytei heh aa zingnah rawng tah reithai cang he ka , Khazing tei bia a kangpaw he khah a hmuh hmai hmuh balang bei he .
58011040	Aaning sahlo cawh kaaning khatah suipaw hmingkheh tah tlangtling teitah tua pawtah Khazing tah kaa cawtah achaw vypaw khua a khang .
58012001	Macawtaco hnikhuitu ming hlupui tah aa ma cadungnah cawtah langpui a ma pakhangpaw hming maikaw le hna a ma hnawhpaw suanah khah hlawh he peh seh la , kaa hme leteipaw a saipasih a zongnah lekhei teria teitah sai he peh .
58012002	Zisu lekhei kaa meh chia he peh , Ama cawh kaa zingnah a tuatupaw le a tling sahtu a cang . Ama cawh a hme letei lunglawngnah chiapaw rawng takhei khraws cung letei thihnah ningzaw chuipaw khah ing ka , Khazing buidyching cacang lang lekhei a ty myca .
58012003	Mehsua sahlo cakhaenah a ingpaw Zisu heh pacang tua hmai o , ma cawh reithui thawbang le lung dong tah naa ung ly nápaw cawtah a cang .
58012004	Thisai lai tah thinah tai suanah heh dy balang tlung bei he ceh .
58012005	Taico ka sawcapaw sahlo tatah a ca ypaw he pasynah bia khah naa monghly thah . “ Ka sawcapaw , Abuipaw chingreinah khah zerei lytah ung kheh la , a ca raw tihtah na lung a rawh kheh seh ,
58012006	zecawtamaw tatah Abuipaw taco , a dopaw sahlo khah chingrei he ka , a sawtei hratei a rawhpaw he khah a hreh tei he , ” tatah Capathai tah a tah .
58012007	Ruhanah khah chingreinah hratah ing la , zecawtamaw tatah Khazing tah a sawtei leh hratah a ca tah he . Sawtei a cangpaw cawh a paw tah a chingrei bang lypaw ahomaw a ung ?
58012008	Canghrasala , a sawtei ahringpaw sahlo khah hreh tlung he ka , naaning a ca hreh ly caco he , naaning cawh a sawtei hmuisui a cang lypaw zisaw na cang he ceh .
58012009	Ma hlui co , a ma chingrei ruapaw tah ngaisawpaw paw hnui cy he peh ka , aaning cawh kaa cizaw he . Macawtaco , kaa thlawpaw Paw a cangpaw a bia khah zetlua tamaw nge a hia , taico hringnah kaa hnui a !
58012010	Kaa paw leh taco , a chah cai tatei aa hmuh naning tah ma chingrei tei he ka , cai cuitei caw long tah a cang . Canghrasala Khazing tei a ma chingreipaw cawh kaa cawtah chahnah le a pathainah khah ka hrong khy nápaw he peh cawtah a cang .
58012011	Ma hratei chingreinah maikaw ingning taco , lung a lawngsah tu cang lytah nge a chiasahtu a cang . Canghrasala , a hning taco , chingreipaw sahlo aa cawtah denah thuipa le dingnah thuipa a chuasah .
58012012	Macawtaco naa bang thaw a diapaw le naa khuh thaw a diapaw khah a thaw patlung my lo .
58012013	Na phe cawtah langpui parai la , ma hratei na tua caco , a songbepaw na phe khah lang sei khy lytah ung be ca ka , a dang hmai a dang kaw a .
58012014	Ming vytei khatah a dorai teitah le hringzia a pathaipaw tah ung a zawng my lo , zemaw tah pawco pathainah ly co ahohmai Abuipaw khah hmuh khy bei he .
58012015	Khazing ningdonah khah pakheh tahmai naa hly sua ly nápawtah a raering la , a huanah khah naa lungthing letah thahrang thlahsah khe la , ming hlupui hanah le pialuinah a peipaw cang sua le ka .
58012016	Ahohmai canu capaw suanah tua khe lo , Thlawpaw lang hming zetah a rei lypaw Esau hratah zong cang khe lo , ama taco rycytu sa-uthui cangnah khah batui uikheh enah cawtah a zua kho .
58012017	Naa hni thlangpaw hratah a hning taco , a paw ry bonghnang khah hmuh kaw du hmai seh la , hmuh kaw khy khawh be , mehthli chitah cawhno leimei hmai seh la , a tua ciapaw khah thlai khy khawh be .
58012018	Naaning cawh Israel cawngsaw sahlo tei aa phahpaw tlaang , tong khypaw tlaang , Sinai tlaang hapaw lang khah va sei bei he ceh . Ma tlaang leco , a ae hungmangpaw me le meding avongkalupaw le thlipui le ,
58012019	hmoka tung thong le o thong khah cawngsaw tah aa thui tihtah thui khawh kheh haitei le he peh , tatah ming zawpui tah aa naw .
58012020	Zecawtamaw tatah , “ Saraang hmai cang seh la , tlaang a tong caco , alung tah vaseh a cang a , ” tahpaw biapeh khah ceh hrahring bei he .
58012021	Mataico aa hmuhpaw cawh ci a chui tu cawtah Moses tah , “ Ka ci tunah cawtah ka ca thing , ” tatah a tah .
58012022	Canghrasala naaning cawh Zion tlaang , Khazing hring khuapui a cangpaw vaicung Jerusalem khah naa va phah thah . A vaiming a thongthong tei lunglawng thawchá tah a pahmonah pawhe khah va phah he ceh ka ,
58012023	Khazing sa-uthui a cangpaw a khrisawbu , vaicung letei ming ciapaw sahlo khatah naa va phah myca . Ming vytei bia a pacepaw Khazing khatah le mehtling tah tuapaw mehding sahlo thlawpaw khatah va sei myca he ceh ka ,
58012024	Khazing le mehnung kaa letah biahrai thapaw aly lang a seipaw Zisu khatah le Abel thisai navy tah achaw vypaw bia a reipaw , a thisai theipaw khatah na va sei myca he ceh .
58012025	Khazing tah bia a rei tihtah a raering teitah nge my lo . Alui letah raeringnah a peitupaw bia khah nge du lytah a ungpaw tah hrehnah khah a khungkhang khy ly caco , zekhatamaw vaicung taitah pehpaw raering bia cawh hningchai peh seh la , hrehnah cawh khungkhang khy lytah kaa ung chichi a .
58012026	Ma ningcai lekhei Khazing o tah alui cawh a cahneh , canghrasala ato letei bia a ma kangpaw cawh , “ Uikheh cawh alui long heh cang lytah avai zong ka cahneh vy a , ” taheh a cang .
58012027	“ Vy a , ” tahpaw bia tahei tuapaw hming cawh cahneh le pasei a cang he takhah a sepaw tah a langsah ka , cahneh khy lypaw cawh a hming he .
58012028	Macawtaco kaaning cawh cahneh khy lypaw painah khah kaa hmuh cawtah lunglawng teitah ung he peh . Khazing khah cizawnah le upah ná tah Ama a dupaw hratah beh he peh seh ,
58012029	zecawtamaw tatah kaa Khazing cawh zezongpui a kang thlu khypaw me a cang .
58013001	Pakheh le pakheh uny hratah a do paria thlang my lo .
58013002	Khuachai mingkai khah monghly khe lo . Mehthaikheh cawh aa hni ly hmotah vaiming khah aa cawnghrang he .
58013003	Thong a tlahpaw khah aaning khatah thong a tlah hruipaw hratah zawngrawhnah hnui my lo . Hrehnah a ingpaw khah aaning khatah hrehnah a ing hruipaw hratah zawngrawhnah hnui my lo .
58013004	Achuihaenah heh ming vytei tah hmezaw ruapaw cang ka , aa hnuinah pawhe ikhung cawh pathai teitah ung sápaw a cang , zecawtamaw tatah Khazing tah canu capaw suanah a tuapaw le a pheilaipaw sahlo cawh bia a pace he .
58013005	Tangka tlechainah taikhei a singkang la , naa hnuipaw cung lekhei naa lungui my seh lo . Zecawtamaw tatah Khazing tah , “ Ca seisai by be ca he neh ka , hning ca chai by hrá bei neh , ” a tah .
58013006	Macawtaco zingná tah , “ Abuipaw cawh a pa bawtu a cang , zehmai ci bei neh . Cawngsaw tah ka cung letah zemaw aa tua khy a ! ” tatah tah he peh seh .
58013007	Khazing bia a ca chingpaw he naa hruitu sahlo khah monghly khe lo . Aa hringzia taitah a chuhpaw khah pacang la , aa zingnah khah cawng my lo .
58013008	Zisu Khri cawh a ziachaning le atoning le chaizaw tah a naning bang be .
58013009	Cawngpahnah ningang chuipaw a phingphing rawng takhei apingpaly lang sei khe lo . Khazing ningdonah tah kaa lungthing khah a pacysah caco a chah , e le ba kong phunglang zuinah taco zehmai chahnainah chuakhui beh . Ma hapaw phunglang a zuipaw he cawh aa zuipaw phunglang takhei zehmai chahnai khy bei he .
58013010	Dangnah siasang hnui he peh ka , behnah thlangda letei rai a hrepaw he tlangbui sahlo takhei ma letei hlaipaw saw khah enah naw hnui bei he .
58013011	Tlangbui alaicaipaw tah sahring thisai khah hminghmaw pathai caipaw chunglang khah seikhui ka , sua thuihlainah tua ka , canghrasala sahring pungpaw sahlo cawh rianah hming alailang lekhei , me tah aa ro .
58013012	Macawtaco Zisu zong khah khua hawkaw alailang letah a thihpaw cang ka , ma cawh a thisai thongtah cawngsaw khah pathaisah a dunah cawtah a cang .
58013013	Macawtaco Ama khatah aa rianah thlangda alailang khah sei he peh seh la , a ingpaw zawngtenah khah va ing hrah he peh seh .
58013014	Ma aluicung lehei kaaning kaa caw taco chaizaw a hmingpaw khua ung be , a va chuh lepaw khua tukhah kaa hui hripaw a cang .
58013015	Macawtaco Khazing khatah thuihlai reithainah cawh Zisu thongtah kaa tua paria ruapaw a cang . Ma reithainah cawh Zisu ming kaa kaw tei kaa reichuapaw khah a cang .
58013016	Hmingchaw tua le hmingchaw a hrong khah monghly kheh he peh seh , zemaw tah pawco ma hapaw thuihlainah taco Khazing lung a lawngsah .
58013017	Naa hruitu sahlo khah aa bia nge la , aa naw zui my lo . Thlawpaw lang letah naaning a ca mingkaipaw cang he ka , aa raihrenah cawtah Khazing letah mua aa pho . Aa naw naa nge caco he aa rai khah lunglawng teitah hre he ka , naa nge ly caco he lungchia tah ung he ka , ma cawh naa cawtah zehmai chahnai be .
58013018	Thlaw ma changpah my lo . Zezongpui letah zawchuipaw tah ung du peh ka , kaa chiachaw thluidangnah lungthing cawh a pathai tah cawh kaa hni .
58013019	Naaning khatah a pating teitah ka vong kaw khy nápawtah thlaw pa changpah my lo , tatah a biapui cai tah ka ca naw he .
58013020	Chaizaw biahrai thisai thongtah Tuukingtu alaicaipaw kaa Buipaw Zisu khah thihnah taitah a pathopaw denah Khazing tah ,
58013021	Zisu Khri thongtah Ama a dunah naa tua khy nápawtah achawpaw hming vytei khah ca pei he seh la , kaa chung letah a dupaw maikaw cawh tua ky seh . Khri cung letah chaizaw tah chaizaw tai rungnawnah cawh ung ky seh . Amen .
58013022	Ka uny sahlo , pasynah bia ka reipaw le chingreinah bia heh lungsy teitah nge my lo . Zecawtamaw tatah ka cakua cawh a cuitei hi .
58013023	Ka unypaw Timote khah thong chung taitah a chuh thah tahpaw khah thuisah ka ca du he . A va tlung pating caco , naaning tlong tah ama khatah ka va sei tae a .
58013024	Naa hruitu vytei le Khazing cawngsaw vytei khah alawngnah bia hlai my lo . Itali raang letah a ungpaw sahlo tah alawngnah bia aa ca hlai he .
58013025	Khazing ningdonah cawh naa zongmingtei cung letah ung ky seh .
59001001	Khazing le Abuipaw Zisu Khri aa sae a cangpaw kama Jeims tah raang hlupui letah a paipatlawpaw mingphing phing hrawhluihningpaw khah kihtlenah ca ka ca kua he .
59001002	Ka uny sahlo , hnehsahnah a phingphing na tong ning maikaw he ceh tah lunglawngnah a cang tah my lo ,
59001003	zecawtamaw tatah naa zingnah hnehsahnah takhei terianah a chuakhui tah cawh naa hni thlang kho .
59001004	Terianah khah naaning letah ung paria thlang my seh lo . Ma pawsui co zehmai a hia khawh lypaw apuitling paw le a tlangtling pawtah naa cang khy a .
59001005	Singnah a phahlahpaw naa ung caco , pánah ming ly tei zezongpui khah sai ngetei tah a peipaw Khazing khaco hae seh la , peh a cang thlang a .
59001006	Canghrasala a hae tihtah lung pachipabah lytah zing hrahring seh , zecawtamaw tatah a lung a pachih a pah bahpaw cawngsaw cawh rili tuileh thli tei a phopahai laipaw hapaw lungreh a hnui lypaw a cang .
59001007	Ma cawngsaw taco Abuipaw taitah zetei ze ly ka hmuh a tahpaw a rawh kheh seh ;
59001008	ama cawh lung kangrahning a hnuipaw , a tuapaw hming vytei letah lungreh a hnui lypaw cawngsaw a cang .
59001009	A sisahpaw uny cawh Khazing tah a cuicaling tihtah a palaikhui seh .
59001010	Canghrasala mehrung a cangpaw cawh Khazing tah a zochuhsah tihtah a palaikhui seh , zecawtamaw tatah ama cawh araang pa hratah a zung a .
59001011	Ning cawh ka chuh ka , a paling tihtah pangpa kung cawh a ui . A pa cawh zung ka , a ngenah cawh a ly . Ma tei hraco mehrungpaw zong a rai a hre leimei ning takhei hmai a ly thlang a .
59001012	Hnehsahnah rai letei te a ria thlangpaw cawngsaw cawh bonghnang a ting , zecawtamaw tatah hnehsahnah khah a ing khy tihtah Khazing tah Ama a dopaw sahlo bia a kangpaw he hringnah builukhu khah a hmuh a .
59001013	Tuhsonah naa ing tihtah ahotahmai tah , “ Khazing tah a pa tuhso , ” tah kheh he seh . Zecawtamaw tatah Khazing cawh chahlynah tah a tuhso khypaw cang be , Ama zong tah ahohmai tuhso bang hrah bei he ;
59001014	canghrasala cawngsaw pakheh cawh achaw lypaw a dunahpaw takhei laipasong ka , a hruihly tihtah tuhso a cangpaw a cang .
59001015	Mataico dunah taco sawtei pho ka , suanah khah sah ka , suanah taco a pui a ka tling tihtah thihnah khah a sah .
59001016	Ka dopaw uny sahlo , dungkhei chuhchypaw cang khe lo .
59001017	Chahnah maikaw le a tlingpaw lahsong cawh cung lang taiteipaw cang ka , vaicung khainah sahlo Paw a cangpaw , a thlai laipaw ningpahlipaw hratei a thlailai lypaw taitah a vongpaw a cang .
59001018	Ama a tuapaw vytei letah sa-uthui kaa cang nápaw cawtah biahmuisui thongtah hringnah peh a pawtah a ma thing .
59001019	Ka dopaw uny sahlo , ma heh a ngia thlang my lo : Ahohmai thuinah lang leco a catleipaw cang la , biarei le thingae leco a hawngsang my lo ,
59001020	zecawtamaw tatah mehnung thingaenah tahei Khazing a dupaw , a dingpaw hringnah a chuakhui ly cawtah a cang .
59001021	Macawtaco thinglung lang tei a pialuipaw le hmingting letei a ungpaw chahlynah khah pathaisah hly thlu la , naaning a ca pachah khypaw he , naaning letei tupaw bia khah apanynah cung tah a lah my lo .
59001022	Bia heh a thui longtei thuinahpaw khei naaning le naaning a dungkhei khe lo . A reipaw khah tua hri my lo .
59001023	Bia cawh thui thlang tlung katei , a reipaw hratah a tua lypaw cawngsaw cawh thlalang letei a hme a mingpaw cawngsaw khatah a lo ka ,
59001024	a ming khy taitah seihly ka , zemaw ka lo takhah sungkheh teitah a monghly thah .
59001025	Canghrasala zalongnah a peipaw phungbia letah a mingchai thlang katei , a ming paria thlangpaw cawngsaw cawh a thuipaw khah monghly be ca ka , rai tukhah hre hri ka , ama cawh a tuapaw letah bonghnang song a cang a .
59001026	Pakheh kheh tah kama cawh behnah thisaw a hnuipaw ka cang tah seh la , a lui khah cyky tah a tlepakhih ly caco , ama le ama a dungkhei ka , a behnah cawh sang a tle lypaw a cang .
59001027	A pathaipaw le pánah a hnui lypaw tei kaa Paw Khazing tah a cyhlangpaw behnah cawh ma heh a cang . Haraw sahlo le lahme sahlo khah aa ruhanah letah mingkai le khazaw pialuinah taitah a vai khah a cang .
59002001	Ka uny sahlo , arungnawpaw kaa Buipaw Zisu Khri a zingpaw naa cang cawtah hmeming zawng khe lo .
59002002	Na pungnah lehe ceh tah suikihdonghro a hro katei , chaichi chaw a tuapaw cawngsawpaw le chaichi a chiahrupaw a tuapaw mehsisahpaw va chuh tua he seh la ,
59002003	chaichi chaw a tuapaw cawngsawpaw cawh hluihlang tei , “ Ma a tynah achawpaw lehei a ty , ” tah he ceh ka , mehsisahpaw cawh , “ Ma lekhei a daw thlang , ” a cang ly leh , “ Ka phe kae chahrih lehei a ty thlang , ” naa tah caco ,
59002004	naa hrong letah male patlia patla he ceh ka , achaw lypaw rawh ná khei bia naa cepah he cang thlang bei maw ?
59002005	Ka dopaw uny sahlo , nge tua hmai o : Khazaw mehme letei a sisahpaw sahlo heh zingnah letah a rungpaw cang ruapaw tah le a dopaw sahlo bia a kangpaw he vaicung painah raang ry cypaw tah Khazing tah thing bei he maw ?
59002006	Canghrasala mehsisah cawh naa zongte he . Naaning a ca e leimeipaw he khah mehrung cawh cang bei he maw ? Biacenah lang a ca chuakhui pawhe khah aaning cawh cang bei he maw ?
59002007	A tei naa cangnahpaw a mingchaw a reipachia pawhe khah aaning sahlo cawh cang bei he maw ?
59002008	Capathai letei hmuhpaw painah phungbia , “ Nama na dopaw hratah na ingpaw va do , ” tahpaw khah na tle hmuisui he ceh a cang caco , hmingchaw naa tuapaw a cang .
59002009	Canghrasala , hmeming naa zawng caco , a suapaw cang he ceh ka , phungbia takhei phungbia a rawhpaw tah a ca hmuh myca he .
59002010	Zecawtamaw tatah phungbia khah a zongmingtei tah a tlepaw cawngsaw tah sangkheh tei a hly caco , a zongmingtei tah a rawhpaw a cang tatah suapho a cang .
59002011	Zecawtamaw tatah , “ A phei kheh , ” a tahpaw taco pui , “ Leenong kheh , ” a tah hrah kata ! Canu capaw suanah cawh tua bei ceh , canghrasala lee na nong caco , nama cawh phungbia a rawhtu na cang myca .
59002012	Luanah a peitu phungbia tei bia a cepah lepaw he cawngsaw sahlo hrakhei naa biarei le naa tuasanah cawh cang my seh lo ,
59002013	zecawtamaw tatah zawngenah a hnui lypaw cawngsaw cawh zawngenah lytah biacepah a cang tae a . Zawngenah taco biacenah khah a te .
59002014	Ka uny sahlo , pakhehpaw tah tuasanah hnui tlung lypui khei zingnah ka hnui tah seh la , zemaw a chahnai a ? Ma zingnah taco a pachah khy maw ?
59002015	Naa uny a cang ly leh naa satei khah hni ly , pai lytah le ningting e rua hnui lytah ung tua seh la ,
59002016	naaning letah pakheh kheh tah , “ Adang pawtah va sei la , alungpaw teitah le rivaw pawtah ung my lo , ” tah la , a pung caw tei a hiapaw khah na peh tlung ly caco , ma cawh zemaw a chahnai a ?
59002017	Ma hraco tuasenah tei a pazui lypaw zingnah cawh ama longtei co a thipaw a cang .
59002018	Canghrasala pakheh kheh tah , “ Nama cawh zingnah hnui ceh ka , kama cawh tuasenah ka hnui , ” a tah thlang a . Tuasenah lypaw na zingnah cawh pa hmuhsah tua la , kama taco ka zingnah khah ka tuasenah tah ka ca hmuh sá he a .
59002019	Khazing pakheh a ung tah cawh naa zing . A chah ! Khachia sahlo hmai tah zing he ka , ci tu he ka , a cathing pai leimei he .
59002020	Naaning mehruh sahlo , tuasanah lypaw zingnah cawh sangtle be tah heh ma hmuhsah seh tamaw naa du ?
59002021	Kaa mapaw Abraham mehding tei rei a cangnahpaw cawh dangnah siasang letei a sawcapaw Isak a hlaining tei a tuapaw thong khei cang bei maw ?
59002022	A zingnah le a tuasanah cawh hmingkheh teitah rai hrehrui lai he ka , a zingnah hlo a tling sahpaw cawh a tuasanah a cang tah naa hmuh thlang kho .
59002023	Taico , “ Abraham tah Khazing zing ka , ma cawh dingnah hratah reipah a cang , ” tahpaw Capathai bia cawh tling ka , ama cawh Khazing vesaw tatah y a cang .
59002024	Mehnung cawh zingnah long tah cang lytah a tuasanah thongtah mehding tah rei a cangpaw a cang .
59002025	Ma hraco hlohlangno Rahab hmai khah raang a mingpathlih laipaw sahlo khah a ing khakhung he ka , lang hringpaw lang tah a seihly sahpaw he a tuasanah thong khei mehding tah rei a cangpaw cang bei maw ?
59002026	Thlawpaw lypaw pung cawh a thipaw a cangpaw hratah tuasanah lypaw zingnah zong cawh a thipaw a cang hrah .
59003001	Ka uny sahlo , naa hrong letah mehlupui tah cawngpahtu cang a pachia khe lo , zecawtamaw tatah kaaning male a cawngpahpaw sahlo heh biacenah a pa-ih vypaw tah biacepah ka cang he peh takhah naa hni thlang kho .
59003002	Kaa zongmingtei hei a phingphing tah chahlynah kaa tua cy . A biarei letah panah a tua lypaw cawngsaw cawh mehtling cang ka , a pungpaluh a mingkai khypaw zong a cang .
59003003	Rang cawh kaa rei ma nge ná seh tatah a chaba kaa ba tihtah kaa dunah lang kaa mia khy .
59003004	A cang ly leh tuilawng sahlo kheh tawchingnah tah kaa hmang tua he a . Tuilawng cawh lai ngetei he ka , thli a rupaw pui tah a seisah he , a cang naná teitah a zeinah sung a chiapaw teitah khei uh he ka , a thetupaw takhei a dunah lang a seisah khy he .
59003005	Ma hraco lui heh pung letah a chia pawtei caibai a cang , canghrasala a pachaw a palaw ngetei . Mehli a chia pawtei tah lyraang a kang thlangpaw kheh pacang tua hmai o .
59003006	Lui zong heh me cang ka , pung letei chahlynah vytei a pahmonah a cang . Ma taco cawngsaw heh a pungpaluh tah papia palui ka , a hringnah khah a zongmingtei tah me tah ro ka , ama cawh hraihming me takhei me a rosah .
59003007	Saraang phing vytei cang seh , pavaw sahlo le , a lai thaipaw saraang sahlo le tuisaw sahlo cang seh , hreh teipaw cang he ka , cawngsaw tah aa hreh tei he ,
59003008	canghrasala lui cawh ahotahmai hreh khy bei he . Ama cawh a ca-ing thai lypaw chahlynah thihnah sichia tah a chihpaw a cang .
59003009	Kaa lui hei kaa Buipaw le kaa Paw cawh reithai he peh ka , kaa lui hei Khazing hmuisang kai tei tuapaw cawngsaw khah chia kaa sah he .
59003010	Kaw kawkheh taihei reithainah le chiasahnah cawh aa ka pia . Ka uny sahlo , ma hrahei a cang ruapaw cang be .
59003011	Tuihnaw hnawkheh taitah a thlungpaw le a aepaw tui a piahrui khy he maw ?
59003012	Ka uny sahlo thuiku kung taitah oliv thui a thui thai maw ? A cang ly leh misur zung taitah thuiku a thui thai maw ? Aa thui thai lypaw hratah a aepaw tuihnaw taitah a thlungpaw tui chuh khy hrá be .
59003013	Naa hrong letah a singpaw le hming a hnih thaipaw cawh ahomaw a cang ? A singnah le a hnithainah cawh singnah taitei a va chuhpaw a panyná tei a tuapaw a tuasanah achawpaw le a hringzia achawpaw khei a langsah seh .
59003014	Canghrasala naa lungthing cawh thingaenah le hnachuanah le ma zawng rawhnah longtei tah a chi caco , singnah a hnuipaw ka cang peh tatah a palai a patui khe la , biahmuisui dynah takhei hingbia khah rei khe o .
59003015	Ma , “ Singnah , ” cawh vaicung lang tah a vongpaw cang lytah alui leteipaw , Thlawpaw a pahlawh lypaw , Setan singnah tukhah a cang hri .
59003016	Zecawtamaw tatah hnachuanah le ma zawng longtei a rawhnah hminghmaw leco , hnahnawhnah le achaw lypaw tuasanah maikaw khah a chuh tei .
59003017	Canghrasala vaicung lang tei a vongpaw singnah cawh a hmetawcai tah a pathai ; Mataico denah a du , zawngrawhnah a hnui , rei a nge , zangsawná tah chih ka , thuichaw a thui , hmeming zawng be , ziatai be .
59003018	Denah thleci a tupaw sahlo taco dingnah thuipa khah aa chuasah .
59004001	Naa hrong letah a dai le a hrychae khah ze tamaw a chuasah ? Naa chung letei a dy teipaw he naa dunah thinglung taitah va chuh bei maw ?
59004002	Hming sangkheh kheh naa du , canghrasala naa dupaw hming cawh hmuh khy bei ceh . Du tu he ceh ka , lee naa nong , canghrasala naa dupaw hming cawh hmuh khy hlui bei ceh . A hrychae he ceh ka , na dai he ceh . Hmuh hlui bei ceh , zecawtamaw tatah Khazing kha naa hae lynah cawtah a cang .
59004003	Naa hae tihtah hmuh hlui bei ceh , zecawtamaw tatah naa hmuhpaw khah a nawngsenah letah kaa hmang a tahpaw ahmang lypaw rawhnah khatah naa haenah cawtah a cang .
59004004	Naaning a phei a hmangpaw cawngsaw sahlo , khazaw khatei a huikongnah cawh Khazing a huapaw a cang tahpaw hnih thlang bei he ceh maw ? Khazaw khatei a huikongnah a thingpaw cawngsaw cawh Khazing a carae a cang kho .
59004005	A cang ly leh kaa chung letei a chiapaw Thlawpaw cawh hnachua a thaipaw a cang tahpaw Capathai bia heh silang a hnui lypaw a cang tatah maw naa rawh ?
59004006	Canghrasala Khazing taco ningdonah alai vypaw a ma peh . Macawtaco Capathai letah : “ Khazing taco a palai a patuipaw khah dy he ka , a panypaw khah ning a do he , ” a tahpaw khah a cang .
59004007	Macawtaco Khazing letah a pei my lo . Setan khah dy la , a ca saisai he a .
59004008	Khazing cawh a va ne la , a ca ne hra he a . Naaning mehsua sahlo , naa kih a si my lo , naaning lungreh a hnui lypaw sahlo , naa lungthing khah pathaisah my lo .
59004009	Ngechia tah ung la , cá la , saang tua o . Naa hnuinahpaw khah cawnah tah thlai la , naa lunglawngnah khah ngechianah tah thlai my lo .
59004010	Abuipaw hme letah a pany la , Ama taco a ca cuicaling he a .
59004011	Uny sahlo , pakheh le pakheh naa kongchia a rei khe o . A uny a reipachiapaw , a cang ly leh bia a ce pahpaw cawngsaw taco phungbia khah a reipachia a cang ly leh bia a cetupaw a cang . Phungbia khah bia na cepah tihtah nama cawh phungbia a zuipaw cang bei ceh , bia a cepah tu na cang hri .
59004012	Phungbia a peitu le biacetu cawh pakheh suitei a cang , Ama cawh a pachah khypaw le a rawhrang khypaw khah a cang , canghrasala naa ingpaw bia a ce pahpaw khah ahomaw naa cang ?
59004013	Naaning , “ Atoning a cang ly leh ningthlamong cawh ma khuapui lang kheh , a cang ly leh ma khuapui lang heh kung kheh ung tah sei neh ka , cho va hrawng neh ka , tangka ka va hui taw a , ” a tahpaw sahlo nge tua o .
59004014	Ningthlamong letah zemaw a tlung a tahmai naa hni ly pawtah zecawtamaw ma hraco naa tah ? Naa hringnah heh zemaw a lo a tah naa hni maw ? Naaning cawh sung sungkheh tah ka tho katei , a ly kaw thahpaw meding hapaw na cang he ceh kho .
59004015	Ma navy co , “ Abuipaw tah a rai a tah caco , ma hraco ung he peh ka , ma heh a cang ly leh ma kheh kaa tua a , ” naa tah hri be !
59004016	Canghrasala , a palai a patui he ceh ka , na pachaw na palaw he ceh ; a pachaw a palawnah vytei heh suanah a cang hi .
59004017	Mataico tua ruapaw hming chawpaw hni thlang tlung tei , a tua lypaw cawh a cawtah sua a cang .
59005001	Naaning mehrung a cangpaw sahlo , nge tua o , naa cung letei a tlungpaw vaichianah rawng tah caw le sang tah ung tua o .
59005002	Naa cho cawh hmai thlu myca ka , naa chaichi sahlo cawh luichaw tah a e thlu myca he .
59005003	Naa sui le naa ngung cawh asai tah a e thlu thah he . Ma asai enah tahei naaning khah sua ca phosá he ka , me hratah naa saw a ca e he a . Ma caichangnah a cangpaw lehei cho khah naa pakhong he ceh !
59005004	Ngetua hmai o ! Naa ly letei saang a hrepaw , aa nihlo naa peh lypaw he raihrepaw sahlo tah aa ca yso leimei he . Saang a hrepaw sahlo aa y sangnah cawh Cungnungcai Abuipaw tah a thui myca .
59005005	Naaning cawh aluicung lehei du tling teitah le naa dunah pawtah naa ung . Thaw lepaw saw hratah pialinglang tah naa tung he ceh .
59005006	Naaning a ca dy lypaw he , suanah a hnui lypaw cawngsaw sahlo khah sua phosah he ceh ka , naa thaw he .
59005007	Uny sahlo , mataico Abuipaw a vongkawnah tai lungsy tah ung thlang my lo . Lythlopaw tah a ly taitei a chuapaw saze a sungnawpaw a hawpaw khah le khuatui hmasawpaw le khuatui hningcaipaw a va chuapaw a hawnah letei a lung a sypaw khah pacang tua my lo .
59005008	Naaning zong lungsy tah ung la , cyky tah a daw thlang my lo , zecawtamaw tatah Abuipaw a vong kaw nápaw cawh a ne myca hi .
59005009	Uny sahlo , pakheh le pakheh a mochia khe lo , biacepah cang sua lehe ceh ka . Biacetu cawh ingkaw letah a daw thlang hi !
59005010	Uny sahlo , Abuipaw ming tei bia a reilaipaw he Khazing khuavang sahlo khah taithuinah le lungsynah kong letah a mingpai my lo .
59005011	Naa hni thlangpaw hratah te a riapaw cawngsaw sahlo cawh bonghnang song a cang he kaa tah tei kho . Job a terianah khah hni he ceh ka , Abuipaw tah a hning tah a peh kawnah kong zong naa hni thlang kho . Abuipaw cawh zawngrawhnah le zaangsawnah khatah a chihpaw a cang hi .
59005012	Ka uny sahlo , ma vytei hlui taihei chiasahnah khah vaicung tamaw , alui tamaw , ze hringpaw hming tamaw tua khe lo . A cang caco , “ A cang , ” tah la , a cang ly caco , “ Cang be , ” tah thlang my lo . Sua phosah cang sua le he ceh ka .
59005013	Naa hrong letah hanah a tongpaw na ung he ceh maw ? Thlawchang seh . A lung a lawngpaw na ung he ceh maw ? Reithainah hlaw khah sah seh .
59005014	A sahpaw na ung he ceh maw ? Thlaw a changpah rua pawtah le Abuipaw ming tah sathy a thupah rua pawtah khrisaw macang sahlo khah y he seh .
59005015	Taico , zing hmotah thlawchangnah taco a sahpaw cawh a dang sá a . Abuipaw tah ama cawh a patho a . Suanah a tuapaw a cang caco , ngethai a cang a .
59005016	Macawtaco pakheh le pakheh sua biachaw a cui la , thlawchang a baw my lo , ma pawsui co naa dang khy hi . Mehdingpaw a thlawchangnah cawh hming a tua khypaw le mua a hnuipaw a cang .
59005017	Elija cawh kaaning hapaw cawngsaw a cang thlang . Khua a so ly nápawtah chahnainge teitah thlawchang ka , aa raang chung letah kung thung le a chy khua so lytah a ung .
59005018	Thlawchang kaw ka , avai taco khua cawh sosah ka , alui taco sazeno cawh a chuasah kaw .
59005019	Ka uny sahlo , pakhehpaw cawh biahmuisui taitah langtlui sua katei , pakheh kheh tah a va kawkhui kaw caco ,
59005020	“ Mehsuapaw khah a pánah langpui taitei a va paleh khuipaw cawngsaw taco ama cawh thihnah taitah pachah ka , suanah a hlupui khah ngethai tah a cangsah , ” tahpaw bia heh a thui thlang my lo .
60001001	Zisu Khri apostol a cangpaw kama Piter tah Khazing tah a thingpaw khazaw letei khuachai a cangpaw , Pontas le Kalati le Kapadosia le Asia le Bithinia raang chung letah a paipatlawpaw sahlo letah ca ka ca kua he .
60001002	Kaa Paw a cangpaw Khazing a hnihlangnah hratah thingpaw cang he ceh ka , Thlawpaw Pathai tah pathai sahpaw na cang he ceh . Ma pawco Zisu Khri a bia khah nge he ceh ka , a thisai tah sipathai na cang he ceh . Ningdonah le thlawlungnah cawh a hluihlung tah naa tei cang ky seh .
60001003	Khazing le kaa Buipaw Zisu Khri a Paw cawh reithai tah ung ky seh ! A zawngenah alai tu cawtah Zisu Khri thihnah taitah a thokawnah thongtah pithanah khah hnabeisuinah ahringpaw chung letah a ma peh .
60001004	Ama taco a rawh khy lypaw , a thu thai lypaw , a ling thai lypaw , vaicung letah naaning naa cawtah ry cy ruapaw a ca chiapah he .
60001005	Cai hningcai letei palang rua pawtah pachia ciapaw pachahnah cai a va chuanah tai zingnah thongtah Khazing hmingtuakhyná tah a ca vai he .
60001006	Macawtaco , atoheh cai cuitei cawh hnehsahnah a phingphing chung letah ngechianah naa ing naná teitah a lawng ngetei my lo .
60001007	Ma hming sahlo naa cung letei a tlungpaw heh naa zingnah a patahzia a lang nápaw cawtah a cang . Ma zingnah cawh me tah pathaisah ciapaw a cang naná teitah a rawh khypaw sui navy tah amai a hlu vypaw a cang . Ma hming sahlo cawh Zisu Khri a va lang tihtah reithainah , rungnawnah le hmezawnah peh naa cang nápaw a cang .
60001008	Ama cawh naa hmuh bang ly naná teitah naa do , ato lehei zong naa hmuh ly naná teitah Ama cawh zing he ceh ka , hmokaw tei rei khy lypaw a rungnawpaw alawngnah khatah na chih he ceh .
60001009	Zecawtamaw tatah naa zingnah tei a tingpaw naa thlawpaw pachahnah khah naa hmuh leimei .
60001010	Ma pachahnah kong khatah a peitle tah Khazing khuavang sahlo tah aa reipaw , naaning khatah a va chuh lepaw ningdonah cawh hni pase du tah a raering ngeteipaw tah aa hui caimangpaw cang ka ,
60001011	aaning letei a ungpaw Khri Thlawpaw tah Khri a tai-ingnah vytei leh a va pazuipaw rungnawnah a rei hlang tihtah a so dupaw cai le ning le a konglang khah hni aa zong he .
60001012	Khazing khuavang sahlo tei aa za hrepaw rai khah aaning aa cawtah cang lytah naaning naa cawtah a cang hri takhah aaning khatah a langsah . Vaicung taitei za thlawpaw Thlawpaw Pathai bawnah thongtah thawngchawbia a reitu sahlo tah aa ca ching he . Ma hming sahlo heh vaiming sahlo tahmai hmuh aa du ngeteipaw khah a cang .
60001013	Macawtaco raihre rua pawtah naa thinglung cawh a pachia la , ma leh pung a uh khypaw cang my lo ; Zisu Khri a lang tihtah naa hmuh ruapaw ningdonah lekhei na hnabeisuinah khah chia thlang my lo .
60001014	Rei a ngepaw sawtei hratah ung la , zehmai naa hni ly ningcai tei naa pungsaw duná tah naa za ungpaw hrakhei ung khawh khé lo .
60001015	Canghrasala , naaning a ca ytupaw he a pathaipaw hratah naaning zong naa tuapaw maikaw lekhei pathai my seh lo .
60001016	Zecawtamaw tatah Khazing tah Capathai letah , “ Kama ka pathaipaw hratah naaning zong pathai my lo , ” tatah a tah .
60001017	Cawngsaw vytei patlia ly tei rai aa hrepaw naning teitah bia a pacepaw cawh Paw tatei naa ypaw khah a cangnah cawtah ma aluicung lehei khuachai sahlo hratah naa ung chung tahei Ama cizaw hmo teitah ung my lo .
60001018	Naa mapaw sahlo tei aa ca rypaw he a chahnai lypaw hringzia taitei a ca pachah pawhe cawh a rawh thaipaw sui le ngung hapaw cang be ,
60001019	canghrasala , reipachianah le tling lynah a hnui lypaw Tuu teitei Khri thisai sung tah tlangpaw na cang he ceh .
60001020	Ama cawh khazaw tua a cang hlai tah thing ciapaw cang ka , canghrasala ma caichangnah lehei naa cawtah palang a cang .
60001021	Ama khah thihnah taitah patho kaw ka , rungnawnah a peipaw Khazing khah Ama a thongtah zing he ceh ka , macawtaco naa hnabeisuinah le naa zingnah cawh Khazing letah a ung .
60001022	Atoheh cawh biahmuisui reingenah thongtah naaning le naaning cawh a pathaisah thah he ceh ka , macawtaco naa uny a cangpaw he khatah donah hmuisui naa hnuipaw a cang . Pakheh le pakheh naa lungthing hmuisui tah a do my lo .
60001023	Ahringpaw le a hming pariapaw Khazing bia thongtah a rawh khypaw thleci taitah cang lytah a rawh khy lypaw thleci taitah naa pitha thah he ceh .
60001024	Zecawtamaw tatah , “ Ming vytei cawh araang hratah cang he ka , aa rungnawnah zong cawh ly letei pangpa sahlo hratah a cang he . Araang cawh caa ka , pangpa sahlo cawh aa ling he .
60001025	Canghrasala , Abuipaw a bia cawh a hming paria thlang , ” tahpaw hratah . Taico , ma heh naaning khatei za reipaw thawngchawbia khah a cang hi .
60002001	Macawtaco ziahnuinah vytei le hinghenah vytei le , cungmai raipha cangnah le , hnachuanah le conguinah vytei khah naaning taitah vathlang my lo .
60002002	A chuh thapaw hasaitei hratah thlawpaw lang meimeitui a pathaipaw khah a sah pui tah tlechai my lo , ma hraco naa tua caco pachahnah letah naa changchy he ceh .
60002003	Zecawtamaw tatah Abuipaw cawh a chah takhah naa pateh thah myca cawtah .
60002004	Ahringpaw alung , cawngsaw tah hlawhpaw , canghrasala Khazing tah a thingpaw le Ama a cawtah a sungpaw Zisu khatah aa vongpaw na cang he ceh .
60002005	Naaning sahlo zong ahringpaw alung hratah thlawpaw lang ing tah sahpaw na cang he ceh . A pathaipaw tlangbui phu a cang ruapaw cang he ceh ka , Zisu Khri thongtah Khazing lung a tongpaw thlawpaw lang thuihlainah a tuapaw na cang he ceh .
60002006	Zecawtamaw tatah Capathai letah , “ Mingtua hmai ! Zion khuapui letah alung khah ka chia , ma alung cawh thingpaw le a mai a sungpaw ingki lung a cang , Ama aa zingpaw maikaw cawh zening tahmai ningzaw tah ung by bei he , ” a tah .
60002007	Ma cawh a zingpaw naaning naa caw taco a sungpaw alung a cang . Canghrasala a zing lypaw sahlo caw taco , “ Ing a sahtu sahlo tei aa hlawh ciapaw alung cawh ingki letah abiapui caipaw tah a va cang , ”
60002008	mataico , “ Ma alung taco cawngsaw khah a pachihlysah he ka , a pohlysah he . ” tatah Capathai tah a tah . A pachihly pawhe cawh thawngchawbia khah aa nge lynah cawtah cang ka , ma cawh aa cawtah khykhi ciapaw khah a cang .
60002009	Canghrasala naaning cawh thingpaw cawngsaw , abui tlangbui phu , a pathaipaw mingphing , Khazing a cawngsaw na cang he ceh . Ma cawh muinah chung taitah khuarawha a chuipaw khainah lang a ca hruichuatu pawhe naa reithai khy nápaw cawtah a cang .
60002010	Khuahlai taco naaning cawh ze cawngsaw hmai za cang bei he ceh , canghrasala atoheh cawh Khazing cawngsaw na cang myca he ceh . Khuahlai taco zaangsawnah khah za ting bang bei he ceh , canghrasala atoheh cawh Khazing zaangsawnah khah naa ting myca .
60002011	Dopaw vesaw sahlo , ma khazaw lehei mehtha le khuachai hratah cang he ceh ka , macawtaco naa thlawpaw carae a cangpaw sua dunah khah cahri my lo tahpaw heh ka ca sia he .
60002012	Lawki cawngsaw sahlo hrong lekhei hringzia achawpaw khei hring la , hmingchahly a tuapaw tatah aa ca tah hmai he tah hmingchaw naa tuapaw khah hmuh a he ka , Khazing tah bia a pace ning taco Khazing khah aa reithai a .
60002013	Abuipaw rawng tah cawngsaw hrong letah padawpaw nawhnuinah maikaw bia khah nge my lo . A sang caipaw nawhnuinah a hnuipaw abui a cang zong tah ,
60002014	hmingsua a tuapaw dangtah rua pawtah le hmingchaw a tuapaw mingchahnah peh rua pawtah abui tah tawpaw uhtubui a cang zong tah aa rei nge my lo .
60002015	Khazing dunah cawh , zehmai hni ly tei naa kongchia a reipaw sahlo he khah hmingchaw naa tuasaná khei de ky tah tua khah a cang .
60002016	Zalong teitah ung la , canghrasala naa zalongnah cawh hmingsua bakhunah takhei hmang khe lo . Khazing sae sahlo hrakhei ung my lo .
60002017	Cawngsaw maikaw khah a ningcang teitah hmezaw he la , zingtu uny sahlo khah do my lo , Khazing khah cizaw la , siangpahrang khah upah my lo .
60002018	Sae sahlo , naa bui leh khah upahnah vytei khakhei aa rei nge la , mehchaw le zawngrawhnah a hnuipaw sahlo letah long cang lytah mehpiathy sahlo zong khah aa rei nge my lo .
60002019	Cawngsaw pakheh tah Khazing a thuithlangnah cawtah a dih lypaw taithuinah khah a ing khy caco , ama cawh pachaw tlang a cang .
60002020	Canghrasala hmingsua naa tuanah rawng tei tuh naa cangpaw le naa ingpaw cawh zemaw naa cawtah chahnainah a ung a ? Canghrasala achawpaw naa tuapaw rawng tah taithuinah naa ing caco , Khazing mehmuh letah pachaw tlang a cang .
60002021	Ma cawtah hei y naa cangpaw a cang , zecawtamaw tatah Khri cawh naa cawtah taithui ka , a mingpai ruapaw a ca chiapah sipaw he cawh a phehnei zui khah a cang .
60002022	“ Ama cawh ze suanah hmai tua be ca ka , a hmokaw taitah hingbia pia bang be . ”
60002023	Ze rei lytah aa pasipasa tihtah palei bei he , a taithui tih zong tah pachihnah bia rei be . Ma navy co , dingná tah bia a cetupaw , Khazing lekhei a pahnia hri .
60002024	Ama hrahring tah a pung tah kaa suanah khah khraws cung letah pho ka , macawtaco suanah letah thi he peh ka , dingnah letah ka hring he peh . Aa tuhnahpaw a hmaw tah a ca dangsah thah he .
60002025	Langpui a pavepaw tuu hratah cang hrah hmai la , atoheh cawh Tuukingtu le naa thlawpaw a Mingkaitu khatah na va paleh kaw thah he ceh .
60003001	Ma hraco naaning nupui sahlo , naa pasae leh khah aa rai a daw la , ma hratei naa tua caco , Khazing bia a zingtu a cang lypaw pasae zong tah nupui leh hringzia taikhei bia rei hy lytah ,
60003002	naa hringzia a pathaipaw le hmezaw a tlahpaw khah aa hmuh tihtah Khazing bia cawh aa zing a .
60003003	Naa hmuichahnah cawh alailang tei a pasangnah a cangpaw , sang a phia le sui le ngung a tua le chaichi chaw a tuaná khei cangsah khe lo .
60003004	Ma navy co , hmuichahnah cawh naa chung taitah a ka chuapaw a cang . Ma hmuichahnah cawh Khazing mehmuh letah mai a hnui ngeteipaw , aningnaipaw le denah a dupaw lungthing , a ling thai lypaw khah a cangpaw a cang .
60003005	Zecawtamaw tatah , khuahlai canu mehpathai sahlo , Khazing letei aa hnabeisuinah a pahniapaw he taco , ma hraco aa hmui chahnah khah aa za tua tei . Aaning leh aa pasae cacy khah aa rai a daw he ka ,
60003006	Sarah tah a pasae Abraham a bia khah nge katei , ka buipaw tatah a ypaw hratah aa cang . Hmingchaw naa tua caco le zehmai ci lytah naa ung caco , Sarah a sawcanu leh na cang he ceh .
60003007	Ma hraco naaning pasae sahlo , naa nupui leh aa zawng raw la , pasungpanaw hmotah mingkai my lo ; zecawtamaw tatah a thawdia vypaw a cangnah cawtah le Khazing tah a ca peh pawhe lahsong sung hringnah aa tinghruipaw naa cangnah cawtah . Ma hratei naa tua caco , naa thlawchangnah a ca pakhangpaw he zehmai ung be .
60003008	A changnah letah ka ca ching dupaw he cawh , naa dawngkasawny tah lungthing hmokheh teitah ung la , naa zawng a rawh la , uny hratah pakheh le pakheh a do la , zawngrawhnah le rai a dawnah khatah ung my lo .
60003009	Chahlynah khah chah ly ná tah palei khe la , zawngtenah khah zawngtenah tah paleh khe o , canghrasala bonghnang song hri la , zecawtamaw tatah ma cawpaw tahei y cang he ceh ka , bonghnang naa ting a .
60003010	Capathai letah , “ Hringnah a pasung a panawpaw le caichaw ningchaw hmuh a dupaw taco bia chia reinah taikhei a lui a vai seh la , a kaw tah hingbia rei kheh seh .
60003011	Chahlynah khah a huisai seh la , chahnah khah tua seh la , denah khah hui seh la , a cadai seh .
60003012	Zecawtamaw tatah Abuipaw a meh cawh mehding sahlo cung letah ung ka , aa thlawchangnah khah a nge pah du he , canghrasala Abuipaw cawh chahlynah a tuapaw sahlo khah a carae he , ” tahpaw hratah .
60003013	Hmingchaw tua a dupaw naa cang thlang pawtah a ca saw sápaw ahomaw a ung he a ?
60003014	Canghrasala , a dingpaw hming rawng tah naa tai-ing caco , bonghnang naa ting . “ Aa cipaw khah ci khe lo , raechia tah ung khe lo . ”
60003015	Canghrasala naa lungthing chung letah Khri cawh Abuipaw tah tua my lo . Hnabeisuinah naa hnuipaw kong letah a silang a ca haepaw aa ung tihtah ching khy rua pawtah a maipacia tah ung paria thlang my lo . Canghrasala , ma hratei naa tua tih taco bianai teitah le hmezawnah chitah tua la ,
60003016	naa chiachaw thluidangnah lungthing a pathaipaw khah a tle paria thlang la , ma pawsui co , Khri letei naa ziaza a chawpaw a ca cawnguipaw sahlo cawh pachiapahrunah bia aa reipaw cung lekhei aa ning a zeh tae a .
60003017	Chahlynah tua rawng tah taithuinah ing navy co , Khazing nawtlahnah a cang caco , chahnah tua rawng tah taithuinah ing cawh a chah vy .
60003018	Zecawtamaw tatah Khri cawh kaa suanah cawtah uikheh tah a zaw pawtah thi ka , naaning khah Khazing lang seikhui pawtah mehdingpaw cawh mehding lypaw cawtah a thi . Pungsaw tah thihnah ing ka , canghrasala Thlawpaw tah a hringsah .
60003019	Ma thong co , thong letah thlahpaw thlawpaw sahlo khakhei va sei ka , phung a rei .
60003020	Ma thlawpaw sahlo cawh khuahlai Noah tah tuilawng a tuh chung vytei lungsy teitah Khazing tah a haw thlangning he takhei Khazing bia a za nge lypaw sahlo khah a cang he . Tuilawng chung letei mehnung cawngtei , mehnung pareh suipaw khah tui taitah pachah cang he ka ,
60003021	ma cawh atotei naaning a ca pachah pawhe , tui tei baptisma cangnah a hmuisang khah a cang . Baptisma cangnah cawh pungsaw taitah a pialuipaw lahpahnah cang be , Khazing lang letah chiachaw thluidangnah lungthing pathai tei biakangnah tuapaw a cang . Zisu Khri thihnah taitah a thokawnah tah a ca pachah he .
60003022	Ama cawh vaicung lang ke ka , Khazing cacang lang letah a ty ka , vaiming vytei le nawhnuinah vytei le hmingtuakhynah vytei cawh a rai letah chia a cang he .
60004001	Macawtaco , Khri zong tah a pungsaw tah a tai-ingpaw hrakhei , naaning zong ma hapaw tai-ingnah khakhei a pachia my lo , zecawtamaw tatah ma hratei taithuinah a ingpaw cawh suanah chung lekhei ung beh .
60004002	A hringchung vytei pungsaw sua dunah cawtah cang lytah Khazing dunah hratah a hring hri tahnah a cang .
60004003	Lawki cawngsaw sahlo tei tua pawtah aa thingpaw he ziaza a chiahrupaw hohenah , zuruinah , zucheinah hming letah a nawngsenah , langsianah , pasihpadawh a chuipaw nono behnah sahlo lekhei cai sypui naa za hmang thah hrah kho .
60004004	Chahlynah aa tuapaw sahlo hrong letah naa tae khawh ly tih he ceh tah naa huivesaw paring sahlo cawh aa khuarawha ngetei ka , naa kongchia aa ca rei he .
60004005	Canghrasala mehring kha mehthi kha biacepah pawtah a mai paciapaw Khazing hme letah aa kong cawh aa rei ceingei a .
60004006	Macawtaco , a thi ciapaw sahlo khakhei zong thawngchawbia khah reipaw cang ka , ma pawsui co aaning cawh aa pungsaw khah aa tuasenah hratah biacepah aa cang khy taitah aa thlawpaw cawh Khazing khatah a hring khypaw a cang .
60004007	Hming vytei a changnah ning cawh a ne myca . Macawtaco thlaw naa chang khy nápawtah naa lungthing pavang seh la , ma le ma a hraipaking khypaw cang my lo .
60004008	Zezong navy tah pakheh le pakheh lung hmuisui tah a do la , zecawtamaw tatah donah taco suanah a hlupui khah a ngethai sah .
60004009	Phingze lytah pakheh le pakheh a tlungke my lo .
60004010	Pakheh cy tah aa hmuhpaw lahsong maikaw khah ming hringpaw bong nápawtah hmang he seh la , Khazing ningdonah khah zingchui teitah a phingphing tah hmang my lo .
60004011	Pakheh kheh tah bia a rei caco , Khazing bia tei a reipaw hratah rei seh . Pakheh kheh tah a rai a hre caco , Khazing tah thawzaang a pehpaw hratah hre seh la , maco Zisu Khri thongtah Khazing khah zezongpui letah reithai a cang a . Laisuinah le hmingtuakhynah cawh chaizaw tah chaizaw tai Ama khatah ung ky seh . Amen !
60004012	Ka dopaw huivesaw sahlo , a sahpaw pasenah alaipui tah naa ing rawng takhei naa khuarawha kheh seh la , a ung bang lypaw hming sahlo zong naa cung letah a tlung leimei tatah zong pacang khe lo .
60004013	Khri a tai-ingnah lekhei naa tai-ing hrahnah cawtah khei a lawng hri my lo , ma pawsui co a rungnawnah khatah a lang tihtah naa lunglawngnah a laihlui a .
60004014	Khri a ming rawng tah zongte naa cang caco , bonghnang song na cang he ceh , zecawtamaw tatah rungnawnah Thlawpaw , Khazing Thlawpaw cawh naaning khatah a ung .
60004015	Naa tai-ing caco , lenongpaw le aa rupaw le chahlynah a phingphing a tuapaw le male kong letah a cahro a catipaw hratah cang khe lo .
60004016	Canghrasala Khrisaw naa cangnah rawng tah naa tai-ing caco , naa ningzeh kheh seh , Khri a ming khah naa kai cawtah Khazing khah reithai hri my lo .
60004017	Zecawtamaw tatah atoheh Khazing biacenah cai cawh cang ka , Khazing ingchungkho taitah patho cang ka , kaaning taitah pathopaw a cang caco , Khazing thawngchawbia a nge lypaw sahlo aa cawtah zemaw aa chuh sialia a ?
60004018	Mataico Capathai tah , “ Mehding caw tahmai pachahnah hmuh a ru caco , Khazing zetahmai a rei lypaw sahlo le mehsua sahlo cawh zekhatamaw aa cang tae a ? ” a tah .
60004019	Macawtaco Khazing dunah hratah a tai-ingpaw sahlo taco , zingchuipaw aaning a Tuatu he khakhei a pei he seh la , hmingchaw khah tua lo leimei he seh .
60005001	Naaning hrong letei khrisaw macang sahlo , naa raihre hui macang ka cangnah cawtah le Khri a tai-ingnah a hnikhuitu pakheh ka cang hlui tah a va lang lepaw rungnawnah zong a hrongpaw ka cangnah cawtah ka ca naw he .
60005002	Naaning mingkainah rai letei chiapaw Khazing tuurung tuukingtu cang la , hringhrang tah cang lytah Khazing tah a ca dukhuipaw he hratah naaning lungtho teitah cang seh la , tangka letah duhlui hnui lytah rai hrepah a dupaw le ,
60005003	naaning tah mingkaipaw tei pehpaw sahlo cung letah abui hratah cang lytah tuurung sahlo cawtah a mingpai rua pawtah cang my lo .
60005004	Mataico , Tuukingtu alaicaipaw a vong tihtah zening tahmai tah a ling khy lypaw rungnawnah builukhu khah naa cy tae a .
60005005	Ma hraco mehny sahlo zong macang vypaw sahlo aa rai khah a daw my lo . Naa zongmingtei tah pakheh le pakheh cung letah a pany my lo , zecawtamaw tatah , “ Khazing tah a palaipaw cawh dy ka , canghrasala a panypaw cawh ning a do . ”
60005006	Macawtaco Khazing kih thawtlungnah rai letah naaning teitah a pany la , Ama tah a cai a zaw tihtah a ca cuicaling tae he a .
60005007	Naaning naa zawng a rawh tupaw a cangnah cawtah naa lung reithuinah vytei khah Ama khah pei my lo .
60005008	Ma le ma teitah a hraipaking khypaw cang la , a raering teitah ung my lo . Na caraepaw Setan cawh cakebarung hratah a ty khypaw cawngsaw ty rua pawtah a khiakaly leimei .
60005009	Ma cawh dy tah zingnah letah cyky tah a daw la , zecawtamaw tatah khazaw raang ting letei a ungpaw naa uny sahlo cawh ma hapaw tai-ingnah sahlo khah aa ing hrah tahpaw khah naa hni thlang .
60005010	Taico , cai cuitei chung naa tai-ing khy taitah Khri letei a chaizaw rungnawnah lang a ca hruitupaw he ningdonah vytei a hnuipaw , Khazing taco tlangtlingnah le thawzaang chongnah le a cypaw thahrang a ca pae he a .
60005011	Hmingtuakhynah vytei cawh chaizaw tah chaizaw tai Ama a tei a cang . Amen .
60005012	Zing a chuipaw uny hratah ka rawhpaw Sailas tah a pa bawnah thongtah ma ca cuitei heh naaning khatah ca kua he neh ka , Khazing ningdonah hmuisui a cang tahpaw heh ka rei dupaw le ka ca pasy dupaw he a cang . Ma leco cyky tah a daw thlang my lo .
60005013	Babilon khuapui letei a ungpaw , canuno , naaning khatei thing hrui a cangpaw takhei a dang pawtah ca tah he ka , ka sawcapaw Marka zong tah a dang pawtah a ca tah hrah he .
60005014	Pakheh le pakheh khah donah hmuisui tah kih a tle my lo . Zisu Khri chung letei a ungpaw vytei naa cung letah denah ung ky seh .
61001001	Zisu Khri sae le apostol a cangpaw kama Simon Piter tah kaa Khazing le Pachahtu a cangpaw Zisu Khri dingnah thongtah kaaning hratei a sungnawpaw zingnah a ting hrahpaw sahlo khatah ca ka ca kua he .
61001002	Khazing le kaa Buipaw Zisu naa hninah thongtah ningdonah le thlawlungnah cawh a hluihlung tah naa cawtah cang ky seh .
61001003	Ama a rungnawnah le a chah ná tei , a ma ytupaw kaa hninah thongtah kaa hringnah cawtah kaa hiapaw vytei le Khazing tlechainah khah a Khazing cangnah hmingtuakhyná tah a ma peh thah .
61001004	Ma sahlo thong co a laisui ngeteipaw le a sungnaw ngeteipaw biakang sahlo cawh ma pei thah ka , macawtaco Khazing cangnah letah a pahlawh he ceh ka , achaw lypaw dunah tei a chuakhuipaw khazaw letei hmingchahly tuanah taikhei na saichua khy he ceh .
61001005	Ma rawng hrahring tahei naa zingnah lekhei chahnah khah chahchi la , chahnah lekhei hninah chahchi la ,
61001006	hninah lekhei ma le ma a uh khynah chahchi la , ma le ma a uh khynah lekhei mua ing khynah chahchi la , mua ing khynah lekhei Khazing tlechainah chahchi la ,
61001007	Khazing tlechainah lekhei uny hratah a donah chahchi la , uny hratah a donah lekhei donah chahchi khah a thaw tah a zawng my lo .
61001008	Zecawtamaw tatah ma hming sahlo lehei naa changchy vy leimei caco , kaa Buipaw Zisu Khri naa hninah takhei naa hringnah a ca chahnai sahpaw he le thuipa a ca hnui sahpaw he khah a langsá a .
61001009	Canghrasala , pakheh kheh tah ma hming sahlo heh a hnui ly caco , ama cawh langne suipaw a hmuh khypaw le mehcopaw cang ka , a suanah a paringpaw taikhei pathaisah ka cang thah takhah a monghly thahpaw a cang .
61001010	Macawtaco ka uny sahlo , Khazing tah a ca y thah pawhe le a cathing hrahringpaw he khah pase pawtah naa tuapaw maikaw khah temah teitah tua my lo . Zecawtamaw tatah ma hming sahlo cawh naa tua caco , zening tahmai pohly bei ceh .
61001011	Taico , kaa Buipaw le Pachahtu Zisu Khri a chaizaw painah raang chung taikhei sungnaw ngetei tah dai na cang tae he ceh .
61001012	Macawtaco , ma hming sahlo heh naa hni thlang naná teitah le ato letei naa hnuipaw biahmuisui khah cyky tah naa tle thlang naná tei he ceh tah ka ca thuisah kaw paria thlang he a .
61001013	Ma pungsaw lehei ka ung chung taheico ma hming sahlo heh naaning khatah thuisah hry heh ahmang tatah ka rawh .
61001014	Zecawtamaw tatah kaa Buipaw Zisu Khri tah a sepaw teitah pa ching thah ka , ma pungsaw heh cawh a ry hlai tah ka pahluhly a tah ka hni .
61001015	Taico ka thih hning taitah zong , ma hming sahlo heh naa thui paria khy nápaw he ceh tah a thaw tah ka zawng a .
61001016	Kaa Buipaw Zisu Khri a hmingtuakhynah le a vong nápaw kong kaa ca ching tih he tah mehnung singná tei tuachawngpaw phungpaw sahlo khah zui bei peh , canghrasala a laisuinah khah meh ceingei tei a hmuhpaw cawh ka cang he peh .
61001017	Zecawtamaw tatah upanah le rungnawnah khah Paw a cangpaw Khazing taitah hmuh ka , Ama khatei Alaisuipaw Rungnawnah o a za ringning takhei , “ Ama heh ka dopaw kama ka Sawcapaw a cang , Ama khatah ka lung a lawng ngetei , ” a tah .
61001018	Vaicung taitei a za ringpaw , ma o cawh a pathaipaw tlaang cung letah Ama kha kaa ungning tah kaaning hrahring tah kaa thuipaw a cang .
61001019	Mataico , Khazing khuavang sahlo tei aa za reipaw bia cawh a dih takhah kaa hni . Macawtaco muinah letei a khaipaw me-ing aa mingpaw hratah ma bia heh achaw teitah naa ngesah a hy . Naa lungthing chung letah khainah a khai hlai vytei le duivaw esi a chua hlai vytei naa ngesah a hy .
61001020	Ma vytei hlui hei , naa hni ruapaw cawh Capathai chung letei biaphy heh Khazing khuavang tah ama lungtho tah a silang a phypaw cang beh .
61001021	Zecawtamaw tatah reihlangnah bia cawh cawngsaw rawhnah taitah a thopaw cang beh . Thlawpaw Pathai taitah a va chuhpaw Khazing taiteipaw khah mehnung tah aa reipaw a cang hri .
61002001	Canghrasala , Israel cawngsaw hrong chung letah khuavang pakheipaw sahlo aa ungpaw hrakhei naaning hrong letah zong cawngpahtu pakheipaw a ung tae he a . Aaning taco rokuinah a cangpaw phung le hlaw khah aparuh teitah cawngpah a he ka , aaning a copaw he Abuipaw hmai khah hlawh a he ka , aaning aa cung lilaw letah rorangnah khah a catleipaw tah aa chuasah a .
61002002	Aa hohenah langpui cawh ming hlupui tah zui he ka , macawtaco ming hlupui tah biahmuisui langpui khah a thai aa pachia a .
61002003	Mehangky aa cangnah cawtah aaning aa tuachawngpaw phungpaw sahlo khei naaning cawh aa ca e he a . Aaning thaily cangsah nápaw cawh Khazing tah khuahlai ning takhei a pace ciapaw cang ka , Khazing tah monghly beh .
61002004	Zecawtamaw tatah Khazing tah vaiming sahlo cawh aa sua tihtah hua lytah hraihming lang thlah hri he ka , biacepah rua pawtah khei a zingkalupaw khobatlung chung lekhei a chia he .
61002005	Khuahlai chai tei Khazing zetah a rei lypaw sahlo cung letah tuipa-ia a tlungsah ning zong takhei dingnah phungreitu Noah le ahringpaw pasarih tah cy ly co khazaw khah za hua be .
61002006	Sodom le Gomora khuapui khah sua phosah ka mé tah pahla tah mecang tah tua ka , Khazing zetah a rei lypaw sahlo cung letah a tlung lepaw khah a mingpai ruapaw takhei a tua he .
61002007	Canghrasala , mehchawly cawngsaw sahlo aa tuasaná tei vaisang a ypaw , mehding Lot tukhah pachah ka ,
61002008	ma mehdingpaw cawh aa hrong letei ning tating tah a ungpaw khah cang ka , a thinglung dingnah khah aa tuasanah achaw lypaw a hmuhpaw le a thuipaw takhei a sawsah .
61002009	Ma hratei a cang caco , Abuipaw tah Khazing aa tlechaipaw sahlo khah hanah chung taikhei pachah pawtah le mehchawly sahlo khah biacenah ning tai dangtahnah rai letah zehratah chiapaw maw aa cang tahpaw khah a hni .
61002010	Ma heh a ei teitah a suapaw aa ngaisaw phung a pialuipaw a zuipaw sahlo le nawhnuinah zetah a rei lypaw sahlo aa cawtah a cang . Ma cawngsaw sahlo cawh piathy he ka , naw a nge du lypaw , vaicung lang letei a ungpaw a thawtlungpaw sahlo hmai khah ci lytah aa aisai ngangpaw a cang he .
61002011	Canghmaisala , a thaw a chongpaw , hming a tua khy vy sylypaw vaiming sahlo tahmai tah ma tlaw cawh Abuipaw hme letah reipachia ná tah sua phosah ngang bei he .
61002012	Canghrasala ma cawngsaw sahlo tahei aa hnithai lypaw hming khah aa reipachia . Aaning cawh saraang a lopaw cang he ka , pikhuipaw thinglung long a hnuipaw sarangnosaw tle ruapaw le rorang rua pawtah aa pipaw cang he ka , sarangnosaw hratah a lyde hrá he a .
61002013	Aa tuapaw chahlynah cawtah khei chah ly ná tah palei cang a he ka ; Ningching sarong tei zurui tah anawngnah tua khah anawngnah a cang tatah rawhnah aa hnui . A pheilapaw cang he ka , aa tua leimeipaw ningzaw a chuipaw le aaning aa kong long a pacangpaw aa cangnah caw takhei naaning khatah aa e tihtah ningzaw hmechia a chuakhuipaw a cang he .
61002014	A phei dunah meh sui dui he ka , suanah tua tai ting bei he . A padia a padapaw cawngsaw sahlo khah suanah lang hrui he ka , hangky zia a thai ngeteipaw cang he ka , chiasahpaw a cang he .
61002015	Lang ding khah seisai thah he ka , hmingchahly tuanah mai a dupaw Beor a sawcapaw Balam langpui khah zui he ka , a vezi he .
61002016	Canghrasala , ama cawh a tuasuapaw rawng takhei la tah raw ka , a rei a thlaw thai lypaw saraang cawh cawngsaw rei cui ka , khuavang a hruhrangnah khah a taisah .
61002017	Ma cawngsaw sahlo heh cawh tui a chuh lypaw tuihnaw le thli tei a phohly laipaw meding a cang he . A zingkaluh caipaw hraihming tah aaning cawh a haw thlang he .
61002018	Zecawtamaw tatah aa kaw tah silang a hnui lypaw a pachawnah bia rei he ka , pánah chung letei ung katei , a lua thoningpaw cawngsaw sahlo khah a suapaw ngaisaw phung hohe duná khei aa laipasong he .
61002019	Aaning cawh hringzia chia sae cang hmo khei luanah naa hmuh a tatah bia aa kang he ; zecawtamaw tatah cawngsaw cawh ama a uhpaw maikaw sae khah a cang thlang .
61002020	Kaa Buipaw le Pachahtu Zisu Khri hninah thongtah khazaw pialuinah khah piasai khy taitah ma pialuinah lekhei a pahlawh a pahlih kaw tei , suanah tah a te kaw caco , a thoning teipaw navy khei a changnah cawh a chiahru vy a .
61002021	Dingnah langpui khah hni thah thlang tei , aaning khatei pehpaw biapeh a sungnawpaw khah hningchai thlang navy co , ma langpui khah hni lytah za ung my he seh la , aa cawtah a chah vy a .
61002022	“ Ui tah a lawh a e kaw , ” tahpaw le , “ Voh cawh aa si khy taitah catlawh a bia kaw , ” tahpaw phungthluh heh aa cawtah a hmang ngetei .
61003001	Ka dopaw vesaw sahlo , ma ca heh naaning khatah a uihningnah ka ciapaw a cang . A sanghning hei a pathaipaw khuarawnah naa hnui khy nápawtah naa thinglung thaw ca thosah ná he seh tahpaw thuisah kaw nápaw cawtah ka ciapaw a cang .
61003002	Khuahlai ning tei Khazing khuavang mehpathai sahlo tah aa za reipaw bia sahlo khah le apostol sahlo hmang tah kaa Buipaw le Pachahtu tei a ca pehpaw he biapeh sahlo khah a thui kaw my lo tah ka ca du pah he .
61003003	Caichangnah ning leco pasipasa a hmangpaw sahlo khah pasipasanah le aa dunah achaw lypaw zui khei a va chuá he a , tahpaw heh a pakhehnah letah naa hni aa hy .
61003004	“ Zeletamaw bia a ca kangpaw he a vong kaw nápaw cawh a ung ? Kaa pu kaa paw sahlo aa thih thlu khy hning tahmai hming maikaw heh papi a cang thoning tei hrakhei a cang leimei thlang ! ” aa tah a .
61003005	Canghrasala khuahlai tahei Khazing a bia tah avai ung ka , alui cawh tui taitah le tui tah tuapaw a cang tahpaw khah aa sawsaw tah aa monghlysah he .
61003006	Ma tui sahlo co , ma ningcai letei khazaw khah bakhu ka , a rorang he .
61003007	Ma bia co , ato letei avai sahlo le alui heh me cawtah hua cang he ka , Khazing a tlechai lypaw sahlo biacenah le rorangnah ning cawtah huapaw a cang he .
61003008	Canghrasala dopaw vesaw sahlo , ma hming sangkheh heh monghly khe o ; Abuipaw khaco ningkheh heh kung thongkheh hratah cang ka , kung thongkheh cawh ningkheh hratah a cang .
61003009	Abuipaw cawh a vong kaw nápaw a biakang leco a hongsang ky tatah thaikhehpaw sahlo tei aa tahpaw hratah a hongsang beh . Ama cawh naaning khatah a lung a sy , ahohmai aa lyde pawtah du be , ming vytei a ngepachihnah hnui he seh tah heh a du hripaw a cang .
61003010	Canghrasala Abuipaw ning cawh mehru hratah a va chuá a . Avai cawh ringthimi tah a ly a ; a chung leteipaw maikaw cawh mé tah rorang cang he ka , alui le a chung letei a ungpaw hming maikaw cawh a kang thlu he a .
61003011	Ma hrahei hming maikaw cawh ro thlupaw aa cang navai tahei , zehapaw cawngsaw maw naa cang a hy ? A pathai teitah ung le Khazing tlechainah hringzia hnui tah ung a hy .
61003012	Abuipaw Ning khah angetely tah aa heh a paw le acatlei pawtah chuasah aa dupaw cawh naaning naa cang he ceh . Ma ning taco mé tei avai rorang a cang nápaw cawh va tlung ka , a chung leteipaw maikaw cawh a palingnah takhei a zosah thlu he .
61003013	Canghrasala , Ama a biakang khah a tle tah kaaning cawh alui tha le avai tha , dingnah ing khah kaa haw hripaw a cang .
61003014	Macawtaco dopaw vesaw sahlo , ma a hehpaw heh naa cangnah cawtah suise a kawh lypaw le mochia a tong lypaw le Ama khatah arai teitah a ungpaw cang pawtah a thaw tah a zawng my lo .
61003015	Kaa dopaw uny Paul tah Khazing tei a pehpaw singná tei , ca a ca kuapaw he hrakhei kaa Buipaw a lung a sypaw cawh pachah a ma dunah cawtah a cang tahpaw heh naa lung chung letah a cingkai my lo .
61003016	A cakua vytei letah ma hrahei a ciapaw cang ka , ma kong heh a reipaw a cang . A cakua sahlo leco thui thai a rupaw a tae pai tei ka , a hruhpaw le lungthing a rehre lypaw sahlo taco ahringpaw Capathai sahlo aa tuateipaw hrakhei paleh pahnaw he ka , aaning a rorangnah khah aaning lilaw tah aa chuasah .
61003017	Macawtaco dopaw vesaw sahlo , ma heh naa hni thahnah cawtah hei a raering teitah ung my lo . Mehchawly cawngsaw sahlo khah hmingsua aa tuanah khei langping lang a hruisah khe la , naa zingnah a pacypaw taikhei pohly khe lo .
61003018	Canghrasala kaa Buipaw le Pachahtu Zisu Khri ningdonah le hninah lekhei changchy hri my lo . Ama leco rungnawnah cawh atoheh le chaizaw tah ung ky seh ! Amen .
62001001	Ahrangtho ning taitah a za ung thahpaw , a kong khah ca kaa cakuapaw he a cang . Ma cawh Hringnah Bia cang ka kaa naw tah thui ka , kaa meh tah hmuh ka , ming peh ka kaa kih tah a tawng thah .
62001002	Hringnah cawh a va paly . Kaaning tah ma cawh hmuh he peh ka , a dawkhui he peh ka , Paw khatah ung katei , kaaning kha a za palypaw chaizaw hringnah cawh naaning khatah kaa y khui hi .
62001003	Kaa hmuhpaw le kaa thuipaw khah naaning khatah kaa y khui , ma pawsui co kaaning khatah na pakong khy hrá he ceh . Taico ka huikongnah pawhe peh cawh Paw le a Sawcapaw Zisu Khri khatei a huikongnah khah a cang .
62001004	Ka lawngnah pawhe peh tlingsah rua pawtah ma ca heh kaa ca kuapaw he a cang .
62001005	Ma bia heh a Sawcapaw taitah thui he peh katei , naaning kaa ca chingpaw he cawh a cang . Khazing cawh khainah cang ka , Ama a chung leco muinah zehmai ung be .
62001006	Ama khatah a huikongnah kaa hnui tah he peh katei , muinah chung letah kaa cinglai thlang thly caco , hing he peh ka , biahmuisui letah ung bei peh tahnah a cang .
62001007	Canghrasala Ama cawh khainah chung letah a ungpaw hratah kaaning zong khainah chung letah kaa cinglai caco , pakheh le pakheh a huikongnah hnui he peh ka , a Sawcapaw Zisu thihnah thisai tah kaaning cawh suanah vytei taitah a ma pathaisá a .
62001008	Kaaning tah suanah hnui bei peh kaa tah caco , kaaning le kaaning a dungkheipaw cang he peh ka , kaa chung letah biahmuisui ung be tahnah a cang .
62001009	Kaa suanah kaa phy caco , Ama cawh zingchuipaw le a dingpaw cang ka , kaa suanah sahlo khah ma ngethai ka , dinglynah vytei taitah a ma pathaisá a .
62001010	Sua bei peh kaa tah caco , Khazing cawh mehing tah tua peh ka , a bia cawh kaa hringnah chung letah hminghmaw hnui be tahnah a cang .
62002001	Ka dopaw sawtei sahlo , naa sua ly nápaw cawtah ma ca heh ka ca kua he hi ! Canghrasala pakheh kheh tah suanah a tua caco , Paw khatah a dawcakainah bia a ma reikaipaw Zisu Khri a dingpaw pakheh cawh kaa hnui thlang .
62002002	Ama cawh kaa sua ngethainah cawtah a thuihlainah tah cang ka , kaaning kaa suanah caw long tah cang lytah khazaw pungpaluh suanah caw zong tah a cang hrah .
62002003	A biapeh kaa nge caco , Ama kaa hni myca tah cawh kaa hni .
62002004	Ama cawh ka hni thlang tah katei , a reipaw a tua tlung lypaw cawngsaw cawh mehing cang ka , biahmuisui cawh a chung letah ung be .
62002005	Canghrasala pakheh kheh tah Ama a bia a nge caco , Khazing donah cawh a chung letah a tlangtling teitah a ung hmuisui . Ma heh Ama a chung letah ka ung he peh tah kaa hni nápaw cawh a cang :
62002006	Khazing a chung letah ka ung aa tahpaw maikaw taco , Zisu Khri a hringzia hratah aa hring ruapaw a cang .
62002007	Dopaw vesaw sahlo , naaning khahei phungbia a thapaw va cia bei neh , athoning taitei naa za thui thahpaw , a paringpaw tukhah a cang hri . Ma phungbia a paringpaw heh cawh naa za thui thahpaw bia khah a cang .
62002008	Ma duitei cawh naaning khatah phungbia athapaw hratah va cia neh ka , a hmuisuipaw cawh Khri letah le naaning letah hmuh khy a cang , zecawtamaw tatah muinah cawh khung myca ka , khainah hmuisuipaw cawh a khai thahnah cawtah hei a cang .
62002009	Khainah chung letah ka ung tah katei , a uny khah a hua thlangpaw cawh muinah chung letah a ungning thlangpaw a cang .
62002010	A uny a dopaw cawh khainah chung letah ung ka , a chung letah ama a pachihly sápaw hming zehmai ung be .
62002011	Canghrasala a uny a huapaw cawh muinah chung letah ung ka , muinah chung letah a cinglaipaw a cang ; muinah taco a meh a cosah thahnah cawtah zelang maw a seilai leimei tahpaw khah hnih be .
62002012	Dopaw sawtei sahlo , Zisu a ming thongtah naa suanah vytei ngethai a cang thah cawtah hei naaning khatah ma ca heh ka va ciapaw a cang .
62002013	Paw sahlo , athoning taitah ahomaw a ung tahpaw naa hni thahnah cawtah naaning khatah ma ca heh ka va ciapaw a cang . Mehny sahlo , naaning tah mehchaw lypaw Setan khah naa te thahnah cawtah naaning khatah ma ca heh ka va ciapaw a cang . Dopaw sawtei sahlo , Paw khah naa hni thahnah cawtah naaning khatah ma ca heh ka va ciapaw a cang .
62002014	Paw sahlo , Ama cawh athoning taitah a ungpaw a cangpaw khah naa hni thah cawtah naaning khatah ma ca heh ka va ciapaw a cang . Mehny sahlo , chong he ceh ka , Khazing bia naa chung letah a ungnah cawtah le mehchaw lypaw Setan khah naa te thahnah cawtah naaning khatah ma ca heh ka va ciapaw a cang .
62002015	Khazaw heh tlechai khe la , a chung letei a ungpaw hming heh tlechai khe o . Pakheh kheh tah khazaw heh a tlechai caco , Paw donah cawh a chung letah ung be .
62002016	Zecawtamaw tatah khazaw hming maikaw , ngaisaw dunah , mehthinah , hnui rungnah le tuasenah a palaikhuinah sahlo heh Paw taitah a chuhpaw cang bei he , khazaw taitah a chuhpaw a cang hri he .
62002017	Khazaw le a dunah cawh a ly leimei myca , canghrasala Khazing dunah a tuapaw cawngsaw cawh chaizaw tah a hring a .
62002018	Dopaw sawtei sahlo , ma heh a hningcaipaw cai cang ka Khri a caraepaw a vong leimei tah naa thui thahpaw hratah Khri a caraepaw mehlupui cawh ato lehei hmai a chuh thah he . Ma heh a hningcaipaw cai a cang tah kaa hni nápaw cawh a cang .
62002019	Aaning cawh kaa hrong taitah a chuhly he ; canghrasala kaa cawngsaw cang hmuisui bei he . Zecawtamaw tatah kaa cawngsaw aa cang caco , kaaning khatah a ung thlang he a ; canghrasala aa piathlahnah pawtah hei ahohmai kaa cawngsaw aa cang lypaw khah a langsah thlang .
62002020	Canghrasala naaning cawh Mehpathaipaw tei sathy a thupaw cang he ceh ka , naa dawngkasawny tah biahmuisui cawh naa hni .
62002021	Biahmuisui naa hnilynah cawtah naaning khatah ca ka va ciapaw cang lytah biahmuisui cawh hnih he ceh ka , biahmuisui taitah hinghenah a chua lynah cawtah a cang hri
62002022	Ahomaw hingbia a reipaw cawh a cang ? Zisu cawh Khri cang be , tatei a tahpaw cawngsaw khah a cang . Ma cawngsaw khah Khri a caraepaw cawh a cang kho , ama taco Paw kha Saw kha a hlawh he .
62002023	Sawcapaw a hlawh paw taco Paw zong khah a hlawh ; Sawcapaw a cyhlangpaw cawngsaw taco Paw zong khah a hni .
62002024	Ahrangtho ning taitah naa za thuipaw khah naa chung letah paria thlang my lo . Ma hratei a cang caco , naaning zong Sawcapaw le Paw chung letah na ung he ceh .
62002025	Taico ma heh Ama tei bia a ma kangpaw cawh a cang , chaizaw hringnah heh .
62002026	Naaning lang pavesah a ca pachiapaw sahlo he aa kong khah ca tah naaning kha ka va cia hi .
62002027	Naaning naa caw taco , Ama taitah naa hmuhpaw sathy thunah khah naa chung letah ung thlang ka , naaning cawngpah pawtah ahohmai hia khawh bei ceh . Canghrasala , Ama sathy a ca thunah pawhe tah zezongpui a ca cawngpah he , ma sathy thunah cawh ahmangpaw a cang , a pakheipaw cang be . Macawtaco a ca cawngpah pawhe hrakhei Ama a chung letah ung my lo .
62002028	Taico dopaw sawtei sahlo , Ama a chung leco ung thlang my lo , ma pawsui co , Ama a va lang kaw tihtah a hme letah kaa raechá ka , ningzaw lytah kaa ung khy hi .
62002029	Ama cawh a dingpaw a cang takhah naa hni caco , a dingpaw hming a tuapaw maikaw he cawh Khazing taitah a pipaw a cang he takhah naa hni .
62003001	Paw tei kaa cung letah donah a hnuipaw heh zetlua tamaw a lai ! Ma rawng taco Khazing sawtei sahlo tatah y kaa cang hi . Taico ma cawh kaa cangnahpaw cawh a cang . Khazaw tei a ma hnilynah a rawng cawh Ama a za hni lynah rawng tah a cang .
62003002	Dopaw vesaw sahlo , atoheh kaaning sahlo cawh Khazing sawtei cang he peh ka , zemaw kaa va lo tae a tah duitei cawh a hnih balang be . Canghrasala Khri a lang tihtah Ama hratah ka cang tae peh tah cawh kaa hni , zecawtamaw tatah Ama cawh a cangnah ningtei hratah kaa hmuh a cawtah .
62003003	Ama letei , ma hnabeisuinah a hnuipaw maikaw taco , Zisu Khri a pathaipaw hratah a pathai teitah aa ung .
62003004	A suapaw maikaw taco phungbia khah aa ro ; A hmuisui teico , sua tahpaw cawh phungbia hratei ung ly khah a cang .
62003005	Canghrasala Khri cawh kaa suanah lah pah hly rua pawtah a vongpaw a cang takhah naa hni . Taico Ama a chung leco suanah ung be .
62003006	Ama a chung letah a ungpaw cawngsaw cawh sua leimei bei he . Suanah a tua leimei thlangpaw cawngsaw taco Ama khah hmuh be ca ka , hnih hrah be .
62003007	Dopaw sawtei sahlo , ahohmai a dungkheisah khe lo . A dingpaw hming a tuapaw cawngsaw cawh Khri a dingpaw hratah a ding hrah .
62003008	A suapaw hming a tuapaw cawngsaw cawh Setan tei a cang , zecawtamaw tatah Setan cawh a hrangthoning taitah a sua leimeipaw a cang . Khazing Sawcapaw a vongnah a rawng cawh Setan a rai ro rua pawtah a cang .
62003009	Khazing chung taitah a chuhpaw cawngsaw taco suanah khah tua paria thlang be , zecawtamaw tatah a chung lekhei Khazing thleci a ung ; suanah letah sei leimei khy be , zecawtamaw tatah Khazing taitah a chuhpaw a cangnah cawtah a cang .
62003010	Ma heh Khazing sawtei sahlo le Setan sawtei sahlo kaa binah pawhe cawh a cang : Adingpaw hming a tua lypaw cawngsaw a cang ly leh a uny a do lypaw cawngsaw cawh Khazing sawtei cang be .
62003011	Ma heh a hrangthoning taitei naa za thuipaw bia khah a cang : Pakheh le pakheh ka do he peh tahpaw heh .
62003012	Mehchaw lypaw Setan a tei cang katei , a uny a thehpaw Kain hratah cang khe lo . Taico zecawtamaw ama cawh a thaw ? Zecawtamaw tatah ama a tuasanah cawh a suapaw cang ka , a unypaw a tuasanah cawh a dingpaw a cangnah cawtah a cang .
62003013	Ka uny sahlo , khazaw tah a ca hua caco he , naa khuarawh chia kheh seh .
62003014	Thihnah taitah hringnah lang kaa pange myca tah cawh kaa hni , zecawtamaw tatah kaa uny sahlo khah kaa donah caw he tah a cang . A uny a do lypaw cawngsaw cawh thihnah letah a ungpaw a cang .
62003015	A uny a huapaw cawngsaw cawh lee a nongpaw cang ka ; lee a nongpaw cawh a chung letah chaizaw hringnah hnui be takhah naa hni .
62003016	Khri tah kaa cawtah a hringnah a peh cawtah donah hmuisui cawh zemaw a cang tah cawh kaa hni . Ma hraco kaa uny sahlo cawtah kaaning zong kaa hringnah kaa peh hrápaw a cang .
62003017	Cawngsaw pakheh cawh hming le bo hnui ngetei ka , a unypaw a byhia khah a hmuh tihtah a cung letah ningdonah a hnui ly caco , Khazing donah a chung letah zekhatamaw a ung thai a ?
62003018	Dopaw sawtei sahlo , ka donah he peh cawh rei le kaw tah cang lytah biahmuisui le tuasená tah a cang hri ruapaw a cang .
62003019	Ma cawh kaa tua tihtah biahmuisui letah kaa ung tah hnih peh ka , kaa lungthing tah sua a ma phosah tahmai tah a hmekaw letah lung khaitlawng teitah kaa ung .
62003020	Zecawtamaw tatah Khazing cawh kaa lungthing navy tah lai vy ka , zezongpui khah a hni .
62003021	Dopaw vesaw sahlo , kaa lungthing tah sua a ma phosah ly caco , Khazing hme letah raechahnah hnui peh ka ,
62003022	kaa haepaw maikaw cawh Ama taitah kaa hmuh . Zecawtamaw tatah a biapeh sahlo nge he peh ka , Ama a lawng sahpaw hming kaa tua cawtah a cang .
62003023	Taico , ma heh a bia pehpaw cawh a cang . A Sawcapaw Zisu Khri a ming zing le Ama tei bia a ma pehpaw hratah pakheh le pakheh a do khah a cang .
62003024	A biapeh a ngepaw sahlo cawh a chung letah ung he ka , Ama zong aa chung letah a ung hrah . Taico ma heh kaa chung letah a hring tah kaa hninahpaw cawh a cang . Ama tei a ma pehpaw Thlawpaw thongtah kaa hnipaw a cang .
62004001	Dopaw vesaw sahlo thlawpaw maikaw khah zing khe la , Khazing taitei a cang he maw tah hninah cawtah khei ma thlawpaw sahlo cawh pase my lo , zecawtamaw tatah khuavang pakheipaw a hlupui khazaw letah aa chua thahnah cawtah hei .
62004002	Ma heh Khazing Thlawpaw a cang tah naa bi khy nápaw cawh a cang hi : Zisu Khri cawh mehnung pung tah a vong tatei a tahpaw thlawpaw maikaw cawh Khazing taiteipaw a cang he ,
62004003	canghrasala Zisu Khri cawh mehnung pung tah a vong be , tatei a tahpaw thlawpaw maikaw cawh Khazing taiteipaw cang bei he . Ma heh Khri a caraepaw thlawpaw a vong ka , atoheh khazaw letah a ung thah tatei naa thui thahpaw khah a cang .
62004004	Dopaw sawtei sahlo , naaning sahlo cawh Khazing taiteipaw cang he ceh ka , a pakheipaw thlawpaw sahlo cawh naa te thah he , zecawtamaw tatah naaning letah a ungpaw cawh khazaw letei a ungpaw navy tah a thaw a tlung vy rong tah a cang .
62004005	Aaning sahlo cawh khazaw leteipaw cang he ka , macawtaco khazaw hming kong khah aa rei . Khazaw tah aa rei khah a nge .
62004006	Kaaning cawh Khazing taiteipaw cang he peh ka , Khazing a hnihpaw maikaw taco kaa bia khah aa nge hi ; canghrasala Khazing taitei a cang lypaw maikaw taco kaa bia khah nge bei he . Ma heh biahmuisui Thlawpaw le thlawpaw pakheipaw kaa bikhynah cawh a cang .
62004007	Dopaw vesaw sahlo , donah cawh Khazing taitah a va chuhpaw a cangnah cawtah pakheh le pakheh a do he peh . Donah a tuapaw maikaw cawh Khazing taitah a pipaw cang he ka , Khazing khah aa hni .
62004008	Donah a tua lypaw maikaw taco Khazing khah hnih bei he , zecawtamaw tatah Khazing cawh donah a cangnah cawtah .
62004009	Ma heh Khazing tei kaa hrong letah a donah a lang sahnah cawh a cang : Khazing tah a Sawcapaw a hnuitlakangpaw khah khazaw letah a za thlawpaw cawh Ama a thongtah hringnah kaa hnui khy nápaw cawtah a cang .
62004010	Ma heh donah cawh a cang . Khazing kaa dopaw heh cang be , canghrasala Ama tu tah ma do katei , kaa sua ngethainah a thuihlainah cawtah a Sawcapaw a za thlawpaw tuheh a cang hri .
62004011	Dopaw vesaw sahlo , Khazing tei a ma dopaw hrahei kaaning zong pakheh le pakheh ka do ruapaw he peh a cang .
62004012	Ahotahmai Khazing cawh hmuh bang bei he ; canghrasala pakheh le pakheh ka do caco he peh , Khazing cawh kaaning letah ung ka , a donah cawh kaa chung letah a tling tahnah a cang .
62004013	Khazing a chung letah ung he peh ka , Ama zong kaa chung letah a ung hrah tah cawh kaa hni , zecawtamaw tatah a Thlawpaw a ma peh cawtah hei a cang .
62004014	Taico kaa hmuhpaw le kaa dawkhuipaw he peh cawh Paw tah a Sawcapaw cawh khazaw Pachahtu rua pawtah a za thlaw tahpaw heh a cang .
62004015	Pakheh kheh tah Zisu cawh Khazing Sawcapaw a cang , a tah caco a chung letah Khazing ung ka , ama zong Khazing chung letah a ung hrah .
62004016	Macawtaco kaa caw a cang cápaw Khazing donah cawh hnih he peh ka , ma leco ka pahnia he peh . Khazing cawh donah a cang . Donah letei a ungpaw maikaw cawh Khazing chung letah ung he ka , aa chung letah Khazing a ung hrah .
62004017	Ma hrahei donah cawh kaa hrong letah tlangtlingsah a cang myca , ma pawsui co biacenah ning letah hnawngangnah kaa hnui khy a , zecawtamaw tatah khazaw lehei Ama hratah kaa ung cawtah hei a cang .
62004018	Donah leco cinah ung be . Canghrasala a tlangtlingpaw donah taco cinah khah a tingchua , zecawtamaw tatah cinah cawh dangtahnah khatah rai a hrehruipaw a cang he . Cinah a hnuipaw cawngsaw cawh donah letah a tlangtling lypaw a cang .
62004019	Kaa dopaw cawh a ma do taw cawtah a cang .
62004020	Pakheh kheh tah , Khazing ka do tah seh la , a uny a hua thlang tlung caco , ama cawh mehing a cang . Zecawtamaw tatah a hmuhpaw a uny hmai a do lypaw cawngsaw taco a hmuh lypaw Khazing cawh do khy a be .
62004021	Taico kaaning cawh ma biapeh heh a ma peh thah . Khazing a dopaw cawngsaw taco a uny zong a do hrahring a tahpaw heh .
62005001	Zisu cawh Khri a cang tatei a zingpaw maikaw cawh Khazing taitah a pipaw a cang he , Paw a dopaw maikaw taco a sawtei sahlo zong khah aa do he .
62005002	Ma heh Khazing sawtei sahlo kaa do he tah kaa hninahpaw cawh a cang . Khazing do he peh katei , a biapeh kaa zuipaw heh .
62005003	Ma heh Khazing do cawh a cang : A biapeh nge heh . A biapeh cawh kaa cawtah hmingrih cang be ,
62005004	zecawtamaw tatah Khazing taitah a pipaw maikaw taco khazaw heh aa te khy . Kaa zingnah cawh khazaw cung letah tenah a hnuipaw a cang .
62005005	Ahomaw khazaw cawh a te khy ? Zisu cawh Khazing Sawcapaw a cang tatei a zingpaw longlong tahei aa te khy .
62005006	Tui le thisai khatei a vongpaw cawh Zisu Khri heh a cang . Ama cawh tui longtei khatah a vong be , tui le thisai khatah a vong hri . Taico , ma a dawkhuipaw cawh Thlawpaw heh a cang ; zecawtamaw tatah Thlawpaw cawh biahmuisui a cang cawtah .
62005007	Ma a dawkhuipaw heh sangthung a cang he :
62005008	Thlawpaw , tui le thisai tahpaw cang he ka , aa sangthung hei aa bia a rua .
62005009	Cawngsaw a dawkhuinah cawh kaa pawng , canghrasala Khazing a dawkhuinah cawh a lai vy , zecawtamaw tatah ma heh Khazing tei a Sawcapaw kong letah a reipaw a dawkhuinah cawh a cang .
62005010	Khazing Sawcapaw a zingpaw taco a lung chung letah ma a dawkhuinah bia heh a hnui , a zing lypaw taco Khazing cawh a hingsah , zecawtamaw tatah Khazing tei a Sawcapaw kong letah a reipaw a dawkhuinah bia cawh a zing lynah cawtah a cang .
62005011	Mataico , ma heh a dawkhuinah bia cawh a cang : Khazing tah kaaning cawh chaizaw hringnah ma pei thah ka , ma hringnah cawh a Sawcapaw chung letah a ung tahpaw heh .
62005012	Khazing Sawcapaw a hnuipaw taco hringnah khah a hnui ; Khazing Sawcapaw a hnui lypaw taco hringnah khah hnui be .
62005013	Naaning Khazing Sawcapaw ming a zingpaw sahlo khatei ma hming sahlo kong ka ciapaw heh chaizaw hringnah naa hnui thah tah naa hni khy nápawtah a cang hi .
62005014	Ma heh Khazing kaa pange ngangnah cawh a cang : A dunah hratah hming sangkheh kheh kaa hae caco , a ma thui a .
62005015	Taico a ma thui a tah kaa hni caco Ama letei kaa haepaw maikaw khah kaa hnui thah tah kaa hni .
62005016	Pakheh kheh tah a uny tei thihnah tai a phah khui lypaw suanah a tuapaw khah a hmuh caco , thlawchang seh la , Khazing tah hringnah a pae a . Aa suanah tei thihnah a phah khui lypaw sahlo cawtah ka reihnangpaw a cang . Thihnah a phahkhuipaw suanah a ung . Ma kong lehei thlaw naa chang a , ka tah dupaw cang be .
62005017	Hmingchahly tuapaw vytei heh sua cang ka , canghrasala thihnah tai a phah khui lypaw suanah a ung .
62005018	Khazing sawtei cawh sua canei leimei thlang be tah kaa hni ; Khazing Sawcapaw takhei a bingsah ka , mehchaw lypaw Setan takhei hanah pei khy be .
62005019	Kaaning cawh Khazing sawtei ka cang he peh tah le khazaw pungpaluh cawh mehchaw lypaw Setan a nawhnuinah rai letah a ung tah cawh kaa hni .
62005020	Khazing Sawcapaw cawh a vong ka , ahmuisuipaw Khazing kha kaa hni khy ná pawtah hnithainah a ma peh tah cawh kaa hni . Kaaning cawh ahmuisuipaw Khazing le a Sawcapaw Zisu Khri chung letah kaa ung . Ama cawh Khazing hmuisui le chaizaw hringnah a cang .
62005021	Dopaw sawtei sahlo , nono behnah taikhei naaning teitah a vai my lo .
63001001	Khrisaw macang a cangpaw kama tah thingpaw canuno le a sawtei sahlo khatah ma ca heh ka ca kua he . Biahmuisui letah ca do he neh ka , kama long cang lytah Khazing biahmuisui aa hnihpaw cawngsaw vytei zong tah aa ca do he .
63001002	Zecawtamaw tatah biahmuisui cawh kaa chung letah hring ka , chaizaw tah kaaning khatah a ung paria thlangnah cawtah khei kaa ca do he .
63001003	Paw a cangpaw Khazing le a Sawcapaw Zisu Khri taitei ningdonah le zawngenah le thlawlungnah cawh biahmuisui le doná tah kaaning khatah a ung leimei thlang a .
63001004	Paw tei bia a ma pehpaw hratah na sawtei leh thaikhehpaw cawh biahmuisui letah a ung he tahpaw thui neh ka , ka thaw a chah ngetei .
63001005	Taico dopaw canuno , atoheh nama khatah biapeh a thapaw ka ciapaw cang lytah a thoning taitah kaa hnui thahpaw biapeh khah a cang . Pakheh le pakheh a do he peh takhah ka ca sia he .
63001006	Mataico ma heh donah cawh a cang . A bia pehpaw nge tah kaa hringpaw khah a cang . Athoning taitah na thui thahpaw hrakhei a biapeh cawh donah letah naa hring ruapaw a cang .
63001007	Hinghepaw a hlupui khazaw letah chuh myca he ka , Zisu Khri cawh mehnung pung tah a va chuhpaw a cang takhah a zing lypaw sahlo a cang he . Ma hapaw cawngsaw cawh dungkhei a thaipaw , Khri carae cawh a cang he .
63001008	Naa hrehnangpaw khah naa hly ly nápawtah a raering my lo . Naa lahsong tlangtling teitah naa hmuh ná pawtah teria my lo .
63001009	Ahohmai Khri cawngpahnah letah ung paria thlang ly tei a khunghlui laipaw cawh Khazing aa hnui lypaw a cang he . Ma cawngpahnah chung letei a ung thlangpaw cawh Paw kha Sawcapaw kha aa hnui pakawh he .
63001010	Pakheh kheh tah ma cawngpahnah he a tle ly tei naaning khatah a vong caco naa ing letah tlungsah khe la , reikaw chaw zong tah chai hrah khe lo .
63001011	Ma hapaw cawngsaw tlung ing a pa-awngpaw cawh ma cawngsawpaw a suanah letah aa hrong hrahpaw a cang .
63001012	Nama khatah a hlupui ciapaw ka hnui naná teitah catla le catui hmang cawh du bei neh . Ma navy co , kaa lunglawngnah a tling khy nápawtah va ca tlong he tei , hmedai teitah bia a ruapaw heh ka hnabei a suipaw a cang .
63001013	Thing ciapaw naa sateino a sawtei sahlo tah naa kih aa ca tle he .
64001001	Kama khrisaw macang tah biahmuisui letei ka dopaw Kaia khatah ca ka ca kua .
64001002	Dopaw vesaw , na thlawpaw a dangpaw hratah na pungsaw ngaidang tah a ung khy nápawtah le na cawtah zezongpui aa raicang khy nápawtah thlaw ka ca changpah tei .
64001003	Biahmuisui letei lung na chuinah le biahmuisui letei na hring leimei thlangpaw kong khah uny thaikhehpaw a vong he ka , aa pa ching tihtah ka lung a lawng ngetei .
64001004	Ka sawtei sahlo biahmuisui letah aa hringpaw ka thuipaw navy tah alai vypaw lunglawngnah hnui bei neh .
64001005	Dopaw vesaw , naa hni bang lypaw uny thaikhehpaw cawtah naa tuapaw sahlo lekhei zing naa chui he ceh .
64001006	Aaning sahlo taco donah na hnuipaw kong khah khrisawbu aa ching thah he . Aa sei nápaw letah zong Khazing khatei a tlahpaw tuasaná tah na bong caco he raichaw naa hrepaw a cang a .
64001007	Aa va seipaw heh Khazing ming rawng tah cang ka , lawki cawngsaw sahlo taitah bongnah zehmai law bei he .
64001008	Macawtaco biahmuisui cawtah rai kaa hrehrui khy nápawtah ma hapaw cawngsaw sahlo cawh kaa bong ruapaw a cang he .
64001009	Ma kong heh khrisawbu khatah ca ka kua thah he . Canghrasala cung chang a dupaw Diotrifi taco , kaa reipaw khah nge du beh .
64001010	Macawtaco ka va sei caco , a raihrepaw le kaa thai a ma pachia laipaw khah ka phy tae a . Maco a zaw tah lytah kaa uny sahlo khah ingtlung pa-ong a duly hlui tah ingtlung pa-ong a dupaw sahlo khah thly he ka , khrisawbu taikhei a chua he .
64001011	Dopaw vesaw , achaw lypaw haa cawh a lápaw cang beh , achawpaw duitei a lápaw a cang . Hmingchaw a tuapaw cawngsaw cawh Khazing taitei a vongpaw a cang he . Hming chah ly a tuapaw taco Khazing khah hmuh bei heh .
64001012	Demitria cawh ming vytei tah aa reithaipaw cang ka , biahmuisui letei a hringzia takhei a reithai . Kaaning zong tah reithai peh ka , kaa reipaw cawh ahmangpaw a cang takhah na hni .
64001013	Nama khatah cia ruapaw a hlupui ka hnui , canghrasala ca tah cia leimei cawh du bei neh .
64001014	Ka ca tlong palang he tahpaw ka hnabei a sui , ma tih taco hmedai teitah bia kaa rei hrui tae a . Na cung letah denah ung ky seh . Ma lehei a ungpaw vesaw sahlo tah a dang pawtah aa ca tah he . Ma lekhei a ungpaw vesaw sahlo khah aa ming cacy tah bia a ma chingpah my lo .
65001001	Zisu Khri sae le Jeims a unypaw kama Judah tah Paw Khazing tei a dopaw he le Zisu Khri tei a vaipaw he , y a cangpaw sahlo khatah ca ka ca kua he .
65001002	Zawngenah le thlawlungnah le donah cawh a hluihlung tah naa cawtah cang ky seh .
65001003	Dopaw vesaw sahlo , kaa tinghruipaw pachahnah kong heh naaning khatah cakua cia ka du ngetei naná teitah mehpathai sahlo khatah uikheh tah a zaw pawtah za kai sahpaw zingnah khah a dawkhui thlang pawtah cakua le sia heh a hia vypaw hratah ka hni .
65001004	Zecawtamaw tatah khuahlai ning tei Khazing tah thaily a cang sahpaw he aa kong aa za ciapaw mehthaikheh sahlo cawh aparuh teitah naa hrong letah a nae he . Aaning sahlo cawh Khazing zetahmai a rei lypaw cang he ka , kaa Khazing ningdonah cawh hohenah cawtah a hmangpaw cang he ka , kaa Uhtubui le kaa Buipaw pakheh tei a cangpaw Zisu Khri aa hlawhpaw khah a cang he .
65001005	Ma vytei heh naa hni thah ciapaw a cang thlang naná teitah ching hry ka ca dupaw he cawh Abuipaw tah a cawngsaw sahlo khah Izipt raang taitah pachah he ka , canghrasala , a hning taco , a zing lypaw sahlo cawh a hlyde thlang he tahpaw khah a cang .
65001006	Taico , nawhnuinah dawhming aa hnuipaw khah a tle thlang ly tei aa tei a cangpaw aa hminghmaw aa seisaipaw vaiming sahlo zong khah ning rungnawpaw letah biacepah ruapaw cawtah a muinah chung letah chaizaw bahrairui khei tongchai he ka , a chia thlang he .
65001007	Ma hraco Sodom le Gomora le aa kae kang letei khua sahlo cawh a pheilanah le chahlynah khatah a chih he . Aaning cawh chaizaw me letah hrehnah aa tai-ingpaw sahlo hmuhsahnah khah a cang he .
65001008	Ma hraco , ma mang a sahpaw sahlo tahei aa pungsaw khah aa papia aa palui , nawhnuinah khah zesah be ca he ka , vaiming sahlo khah aa reipachia he .
65001009	Canghrasala vaiming a lucaipaw Mikhal takhei hmai Setan khatei Moses rawh kong letah aa hry ning he takhei Setan cung lekhei reipachianah bia tah suaphosah ngang be , “ Abuipaw tah a ca raw a , ” tah suipaw a rei .
65001010	Ma cawngsaw sahlo tahei co , aa hnithai lypaw pui zong khah pachia pahru lai he ka , khuarawnah a hnui lypaw saraang hratah aa pikhuipaw aa lungthing tah aa hnipaw hming sahlo cawh aaning a rawhrangtu he khah a cang he .
65001011	Aa cing a ping ! Kain langpui khah zui thah he ka , amia hmuh du tah Balam a panah langpui leco a catleipaw tah sai thah he ka , Kora raethonah hrakhei hlyde a cang tae hra he .
65001012	Ma cawngsaw sahlo heh cawh naaning a donah kongchua batui a ming a chiasahpaw cang he ka , ningzaw kangchia hni lytah aa ding aa epaw , ma leh zawng sui a rawhpaw tuuking a cang he . Aaning sahlo cawh meding tui a vui lypaw , thli tei a phopahai laipaw , thlasih thingkung a thui a thui lypaw , a thahrang tah phehly he katei , uihning a thipaw a cang he .
65001013	Aaning sahlo cawh rili tuileh a rupaw , aa ningzawnah tatabu a chua sahpaw he , a zythi laipaw esi , a zingkaluh caipaw hraihming khah chaizaw cawtah chiapahpaw sahlo khah a cang he .
65001014	Adam taitei a chaisarihnah a cangpaw Enok takhei , ma cawngsaw sahlo aa kong heh a za rei hlang thah : “ Mingtua , Abuipaw cawh a mehpathai a thong a sang khatah a vong leimei ,
65001015	khazaw ming vytei khah bia a ce pá he a . Khazing a tlechai lypaw vytei tah raetho tah hmingchahly a tuapaw vytei cawtah le ma Khazing a tlechai lypaw mehsua vytei tah Ama a thai pachianah bia aa reipaw vytei cawtah sua aa pho sá he a . ” a tah .
65001016	Ma cawngsaw sahlo heh cawh phingze a hawngpaw le male suanah hui a hmangpaw a cang he . Aa pungsaw dunah achaw lypaw khah zui he ka , aaning leh aaning khah a pachaw he ka , aaning aa chahná paw cawtah male khah aa pachaw lai he .
65001017	Canghrasala dopaw vesaw sahlo , kaa Buipaw Zisu Khri a apostol sahlo tei aa za reihlangpaw khah a thui thlang my lo .
65001018	Naa hai letah , “ Caichangnah lang leco , aisai zawngte a hmangpaw , Khazing a du lypaw aaning aa dunah a zuipaw sahlo a chuh tae he a , ” tatah aa ca tah he kho .
65001019	Ma sahlo heh cawh naaning a ca chaichypaw , pikhuipaw thinglung tei hnipaw suitei a zuipaw he le Thlawpaw a hnui lypaw cawngsaw a cang he .
65001020	Canghrasala naaning dopaw vesaw sahlo cawh a pathai caipaw zingnah naa hnuipaw lekhei changchy la , Thlawpaw Pathai khei thlawchang my lo .
65001021	Chaizaw hringnah lang a ca hrui a pawhe kaa Buipaw Zisu Khri a zawngenah a hehpaw naa cang chung tahei Khazing donah chung lekhei ung paria thlang my lo .
65001022	Lung langlo tei a ungpaw sahlo khah zaangsaw ky my lo ;
65001023	Thaikhehpaw khah me chung taitah thohly la , pachah my lo , ahringpaw khaco a singkang teitah zawngenah khah a langsah la , ngaisaw dunah apialuipaw a hnaepaw aa chaichi a hua hmo khei tua my lo .
65001024	Pohlynah taitei a ca tlechui khypaw he le a rungnawnah hmekung letah panah ung lytah le lunglawngnah alaipui khatah a ca chuakhui khypaw he ,
65001025	Ama suipaw Khazing a cangpaw , kaa Pachahtu khatah rungnawnah le laisuinah le hmingtuakhynah le nawhnuinah cawh kaa Buipaw Zisu Khri thongtah cai vytei hlai tah le atoheh le chaizaw tah ung paria thlang ky seh ! Amen .
66001001	Ma heh Zisu Khri apalynah cang ka , a va chuh lepaw khah a sae sahlo hmuh sá pawtah Khazing tah a pehpaw a cang . Ama taco a sae Johan khatah a vaiming khah taw ka , a phychua .
66001002	Johan taco a hmuhpaw vytei cawh thuisah he ka , a thui sahpaw he cawh Khazing bia le Zisu Khri tei a phychuapaw bia cawh a cang .
66001003	Ma apalynah bia sahlo a reichuapaw maikaw he cawh bonghnang aa ting a . Ma bia sahlo heh thui katei , a bia ciapaw naning tei hratah a cingkaipaw cawh bonghnang aa ting a , zemaw tatah cai cawh a ne myca .
66001004	Johan tah Asia raang chung letei a ungpaw khrisawbu sangsarih sahlo letah ma hrahei a tah he . A ung ciapaw le a ung leimeipaw le a ung lepaw Ama taitah le Abui dyching hme letei a ungpaw thlawpaw sangsarih taitah le ,
66001005	biahnihtu zingchuipaw , thih kaw khawh ly pawtah a tho kaw taw caipaw , aluicung siangpahrang vytei sahlo cung letei naw a hnuipaw Zisu Khri taitah ningdonah le thlawlungnah cawh naa cung letah ung ky seh . A ma dopaw le kaa suanah taitah a thisai tah khaitlawngnah a ma peitu ,
66001006	a Khazing le a Paw a rai hre rua pawtah a tlangbui sahlo le a painah raang cang ruapaw tei a ma tuatu , Ama khatah rungnawnah , hmingtuakhynah vytei cawh chaizaw tah chaizaw tai ung paria thlang ky seh ! Amen .
66001007	Ngetua , Ama cawh meding cung lekhei a vong leimei , meh vytei tah aa hmuh tae a , a kang letei a dongpaw zong takhei aa hmuh a , Ama rawng tah aluicung pungpaluh letei ming vytei tah mangchia hratah aa sá a . Ma hraco cang ky seh ! Amen .
66001008	“ Kama cawh Alfa le Omeka , a ung ciapaw le a ung leimeipaw le a ung lepaw , Zezong Tuatu ka cang , ” tatah Abuipaw Khazing tah a tah .
66001009	Kama , Johan cawh naa uny ka cang . Taithuinah le a painah raang le mua ingnah letah Zisu khatah kaa zongmingtei tah kaa hrong he peh . Khazing bia le Zisu kong ka reinah rawng tah Patmos tuiraw lang kuapaw ka cang .
66001010	Abuipaw Ning leco Thlawpaw tah ung neh ka , ka hninglang letah hmoka hratah a thangpaw o cawh ka thui ,
66001011	“ Na hmuhpaw vytei cawh cabu letah cia la , Asia raang letei khrisawbu sangsarih sahlo ; Efesa khua , Smarna khua , Pergamam khua , Thiatira khua , Sardi khua , Filadelfia khua le Laodisia khua letei a ungpaw sahlo he cawh kua my lo , ” tatah a pa tah .
66001012	Mataico , bia a pa chingpaw o cawh hmuh du tah ka hninglang ka hui . Ma hratei ka huining taco , sui me-ing chianah tung sangsarih cawh ka hmuh .
66001013	Ma sui me-ing chianah tung hrong leco , Cawngsaw Sawcapaw a lopaw , a phedong tai paithladih a buhpaw , a cacanghnaw cawh sui tesong tah a rehpaw cawh ka hmuh .
66001014	Taico , a lu le a sang cawh tuu hming hratah raang ka , huihaw hratah a cang . A meh cawh melui hratah a cang .
66001015	A phe cawh dakhaipaw , kangpathi ronahpaw me letei ro pathai ciapaw hratah a cang . A o pyraw cawh tuilai pui a calawhpaw py hratah a cang .
66001016	Taico a kih cacang lang khei esi sangsarih a tle ka , a kaw taico zyzi venang a king le haa tei a tepaw cawh pia ka , a hme cawh ningching a paling licining teipaw hratah a cang .
66001017	Ama cawh ka hmuh cangkawleh a phehrang letaco mehthi hratah ka pohly . Taico a kih cacang lang cawh ka cung letah pahnia ka , “ Zehmai ci kheh , kama cawh Ahmasaw caipaw le Ahning caipaw ,
66001018	Mehring cawh ka cang , thi neh ka , canghrasala naw thlia tua , chaizaw cawtah ka hring kaw thah ! Thihnah le Mehthi khua ingkaw cabi cawh ka hnui , ” tatah a pa tah .
66001019	“ Macawtaco , na hmuh ciapaw le a ung leimeipaw le a hning tah a ung lepaw sahlo khah cia my lo .
66001020	Ka kih cacang lang letei esi sangsarih na hmuhpaw le sui me-ing chianah tung sangsarih na hmuh pawhe aa biaparuh cawh ma heh a cang . Esi sangsarih cawh khrisawbu sangsarih letei vaiming pasarih cawh a cang he . Sui me-ing chianah tung sangsarih cawh khrisawbu sangsarih khah a cang he , ” tatah a tah .
66002001	“ Efesa khua letei a ungpaw khrisawbu vaiming hai letaco , ma hrahei cia my lo . A kih cacang lang tah esi sangsarih a tlepaw , sui me-ing chianah tung sangsarih hrong letei a khiakaly leimeipaw takhei ma hrahei bia a rei .
66002002	Na hming tuapaw vytei ka hni , na hre rei a thui zia le mua na ingpaw zong ka hni . Mehchaw ly sahlo khah chethai bei ceh . Apostol cang tlung ly tei ka cang a tahpaw sahlo zong khah pase he ceh ka , a pakheipaw aa cangpaw na hni .
66002003	Mua ing khynah hnui ceh ka , ka ming rawng tah hanah na ing , canghrasala na ing khy thly thlang .
66002004	Ma duitei cawh suinah ka ca hnui , zecawtamaw tatah na hnui tawpaw donah khah na bangsai .
66002005	Na posai ciapaw khah a thui thlang la , a ngepachih la , athoning tei na tuapaw hrakhei tua kaw my lo . Na ngepachih lypaw tei a cang caco , nama khatah a vong neh ka , na me-ing tung khah na chianahpaw taikhei ka palong a .
66002006	Canghrasala , ma heh na chahnah sangkheh cawh a cang , Nikola a zuipaw sahlo aa hming tuapaw khah a hua ceh ka , ma cawh kama zong tah ka huapaw a cang hrah .
66002007	Thlawpaw tei khrisawbu sahlo hai letei bia a reipaw heh thuinah nawkho a hnuipaw maikaw taco thui he seh . A tetupaw maikaw cawh Khazing Paradis letei hringnah thingkung taiteipaw cawh ka e sá he a , ” tatah a tah .
66002008	“ Mataico , Smarna khua letei khrisawbu vaiming hai letaco , ma hrahei cia my lo . Ahmasaw caipaw le Ahning caipaw , thi katei a hringkawpaw takhei ma hrahei bia a rei .
66002009	Na tai-ing zia le na dawng a chia zia cawh ka hni , canghrasala na dawng a chah . Juda cawngsaw hmuisui a cang tlung lypaw , Setan caw tei synagog letah a pungpaw he Juda cawngsaw ka cang he peh a tahpaw sahlo tei aa ca reipachia zia khah ka hni .
66002010	Na ing lepaw sahlo cawh ci kheh . Nawthlia tua , Setan taco naa hrong letei thaikhehpaw cawh naaning pase rua pawtah thong letah a ca thla he a , ninghraw chung hanah naa ing a . Thihnah tai zingchui pawtah ung la , hringnah bui lukhu ka ca pae he a .
66002011	Thlawpaw tei khrisawbu sahlo hai letei bia a reipaw heh thuinah nawkho a hnuipaw maikaw taco thui he seh . A tetupaw maikaw cawh uihning thihnah taco zekhatahmai tah khy a bei he , ” tatah a tah .
66002012	“ Pergamam khua letei khrisawbu vaiming hai letaco ma hrahei cia my lo . Zyzi venang a king le haa tei a tepaw a hnuitu takhei ma hrahei bia a rei .
66002013	Na ungnah letah Setan a bui dyching a ungpaw kong khah ka hni . Canghrasala , ka ming khah a thui thlang ceh ka , ka bia a hnihtu le ka caw tei zingchuipaw Antipa khah , Setan a ungnah naa khuapui letei aa thawning takhei hmai tah na pa zingnah khah thlaw ly teitah na ung .
66002014	Canghrasala , Balam cawngpahnah a zuipaw sahlo na ungkhuinah rawng he takhei a cawngpe suinah ka ca hnui . Ma cawngsaw taco , nono aa dangpaw batui e sá pawtah le canu capaw suanah lang a nae sá pawtah Israel mingphing sahlo tuhso rua pawtah Balak khah a cawngpah .
66002015	Ma hraco nama zong tah Nikola a zuipaw sahlo cawngpahnah a zuipaw thaikhehpaw khah na ungkhui hrah he .
66002016	Macawtaco , a ngepachih tua , na ngepachih ly caco nama khatah a vong tlamang neh ka , ka kaw taitah a kapiapaw zyzi tah aaning cawh ka dy he a .
66002017	Thlawpaw tei khrisawbu sahlo hai letei bia a reipaw heh , thuinah nawkho a hnuipaw maikaw taco thui he seh . A tetupaw maikaw cawh no thlangpaw manna cawh pei he neh ka , lungrang cung letei ming thapaw a ciapaw zong khah ka peh pai he a . Ma ming cawh aa tingpaw sahlo tah cy ly co ahotahmai hnih a bei he , ” tatah a tah .
66002018	“ Taico , Thiatira khua letei khrisawbu vaiming hai letaco ma hrahei cia my lo . Khazing Sawcapaw , melui hratei a cangpaw meh a hnuipaw , a phe cawh daa akhaipaw hratei a cangpaw takhei ma hrahei bia a rei .
66002019	Na hming tuapaw vytei khah ka hni thlu . Ma cawh donah na hnuipaw , zingnah na hnuipaw , rai na hre pahpaw he le mua na ingpaw le athoning tei navy tah atoheh rai na hre vypaw zong ka hni thlu .
66002020	Canghrasala , suisenah ka ca hnui , zecawtamaw tatah khuavang pakhei a cangpaw Jezebel aa tahpaw canuno khah na ungkhui . Ma cawngsawno tei , ahmang lypaw a cawngpah pawhe takhei ka sae sahlo khah a pheilanah le nono dangnah batui enah lang a seikhui he .
66002021	Taico , ma cawngsawno cawh a pheilanah khah a ngepachih a pawtah cai pei neh ka , canghrasala chi du hlui be .
66002022	Macawtaco , ama cawh tai-ingnah lakhing letah ka vathlang a , ama khatah a pheipaw maikaw zong angepachihnah aa hnui ly caco , reithui tai-ingnah a sah pui tah aa ing a .
66002023	A hning a zuipaw sahlo cawh ka thaw thlu he a . Kama cawh lungthing le chunglang a mingtu ka cang tahpaw khah khrisawbu sahlo tah aa hni a . Taico , naa tuasenah cacy hratah ka ca pae he a .
66002024	Canghrasala , ma canuno cawngpahnah a pawng lypaw le Setan biathuh aa tahpaw a hnih lypaw naaning Thiatira khua cawngsaw mehthaikheh naa cung leco phorih ahringpaw chia a bei neh .
66002025	Maduitei cawh ka vong kaw hlai vytei naa hnui ciapaw khah a tlethlang my lo .
66002026	Taico , a tetupaw maikaw le a changnah tai ka rei a ngepaw maikaw he cawh ka Paw taitei ka hmuhpaw hratah mingphing sahlo cung letah nawhnuinah ka pae he a .
66002027	‘ Ama taco thaw cungcahrei tah biace he ka , alui bei hratah a khuichy he a . ’
66002028	Taico , duivaw esi cawh ka pae he a .
66002029	Thlawpaw tei khrisawbu sahlo hai letei bia a reipaw heh thuinah nawkho a hnuipaw maikaw taco thui he seh , ” tatah a tah .
66003001	“ Sardi khua letei khrisawbu vaiming hai letaco , ma hrahei cia my lo . Khazing thlawpaw sangsarih le esi sangsarih a hnuipaw takhei ma hrahei bia a rei . Na hming tuapaw vytei ka hni , a thi ciapaw na cang naná tah ahringpaw na lo .
66003002	A hrah la , na hnui ciapaw hming , a thi daimangpaw khah a thaw patlung kaw tua . Na hming tuapaw vytei heh ka Khazing meh letah a tlingpaw ung be .
66003003	Macawtaco naa hmuh ciapaw le naa thui ciapaw khah a cingkai la , ma khah zui la a ngepachih my lo . Na hraw ly caco mehru hratah a vong neh ka , ze cai letah maw ka vong a tahpaw khah hnih bei ceh .
66003004	Canghrasala Sardi khua lekhei a buhpaw he pai a papia a palui lypaw cawngsaw a cawngtei a ung he . Aaning sahlo cawh pai rangpaw a buá tah kama khatah a cinglai hra he . Zemaw tah pawco aaning cawh ma hratei a tua tlangpaw a cang he .
66003005	A tetupaw maikaw cawh ma hraco pai rangpaw a buh sá tah ung he ka , mataico hringnah cabu chung taico aa ming cawh thehly bei neh . Ka Paw hme le a vaiming sahlo hme leco aa ming cawh ka cang khui hri he a .
66003006	Thlawpaw tei khrisawbu sahlo hai letei bia a reipaw heh thuinah nawkho a hnuipaw maikaw taco thui he seh , ” tatah a tah .
66003007	“ Filadelfia khua letei khrisawbu vaiming hai letaco ma hrahei cia my lo . Siangpahrang David cabi a hnuipaw , mehpathai le mehding a cangpaw takhei ma hrahei bia a rei . Ama tei a hongpaw ingkaw cawh ahotahmai kha khy be ca ka , Ama tei a khapaw ingkaw cawh ahotahmai hong khy be .
66003008	Na hming tuapaw vytei ka hni . Thawtlungnah a cawngtei hnui ceh ka , ma hmo co ka bia khah a cingkai ceh ka , ka ming zong a paphah sai be ca ceh ka , ahotahmai kha khy lypaw ingkaw na hme letah ka hong .
66003009	Nawthlia tua , Setan caw tei synagog letei a pungpaw he , Juda cawngsaw hmuisang cangnah hnui tlung ly tei hingbia rei tei Juda cawngsaw ka cang peh a tahpaw sahlo he cawh taw he neh ka , na hme letah aa khuh ka panaisah he a . Ka ca do hmuisui tahpaw khah ka hnisah he a .
66003010	Lungsy teitah mua ing pawtah naw ka ca pehpaw na tlethlangnah cawtah alui letei a ungpaw mehnung vytei pase rua pawtei ma khazaw letei a va tlung lepaw pasenah chung taico ka ca bingsá a .
66003011	Ka vong pating a . Ahotahmai na suilukhu khah aa ca lah pah ly nápawtah na hnui ciapaw khah achaw teitah a tle thlang my lo .
66003012	A tetupaw maikaw cawh ka Khazing behnah ing leco asuh tung tah ka tua he a . Ma taiteipaw cawh piathlah khaw bei he . Ka Khazingpaw ming , ka Khazingpaw khuapui ming , Jerusalem thapaw , ka Khazingpaw taitah vaicung taitei a za cung lepaw le ka ming thapaw khatah aa cung letah ka cia a .
66003013	Thlawpaw tei khrisawbu sahlo hai letei bia a reipaw heh thuinah nawkho a hnuipaw maikaw taco thui he seh , ” tatah a tah .
66003014	“ Laodisia khua letei khrisawbu vaiming hai letaco ma hrahei cia my lo . Amen a cangpaw bia hnihtu hmuisui le zingchuipaw le mehding a cangpaw , Khazing hming tuapaw a hrangthonah taco , ma hrahei bia a rei .
66003015	Na hming tuapaw vytei ka hni , cakaw tlung ly , lung tlung ly tei na cangpaw heh . Na lung caco lung lalo la , na cakaw caco cakaw lalo tahpaw ka du .
66003016	Ma hratei lung tlung ly , cakaw tlung ly , lungpipu tah na cangnah cawtah ka kaw taitah ka ca chothlang a .
66003017	Ka dawng a chah , ka hnuirung , zehmai a phahlah bei neh na tah , a cang naná tah nama cawh mehsisah , ningdo chuipaw , mehdongchia , mehco , thlekalong tah na cangpaw khah na hnilynah cawtah a cang .
66003018	Na dawng a chah khy nápawtah me tei ro pase ciapaw sui le na thlekalong muaphynah cawh a lang ly nápawtah pai rang le , na meh khua a hmuh khy nápawtah na meh letei na hne ruapaw mehsi zong kama taitah co la , tahpaw rawhnah ka ca peh .
66003019	Ka dopaw maikaw cawh cawngpah he neh ka , ka chingrei tei he . Macawtaco chahnai nge la , a ngepachih my lo .
66003020	Naw thlia tua , ingkaw thahrang letah a daw neh ka , ingkaw ka khong hi . Ahotahmai ka o thui ka , ingkaw a pa hongpaw maikaw cawh ama kha a nae neh ka , batui kaa e hrui a .
66003021	A tetupaw maikaw cawh kama zong tah te neh katei , ka Paw khatah abui dyching letah ka typaw hratah ka buidyching letah kama khatah a ty hra he a .
66003022	Thlawpaw tei khrisawbu sahlo hai letei bia a reipaw heh thuinah nawkho a hnuipaw maikaw taco thui he seh , ” tatah a tah .
66004001	Ma khy taico a ka huichy neh ka , vaicung letei ingkaw a hongpaw cawh ka hmuh . Taico , o ka thui taw caipaw hmoka hratei a cangpaw taco bia pa ching ka , “ Ma lang heh ka kechy tua , ato tai hei hming a ung lepaw sahlo cawh ka ca hmuh sá a , ” a pa tah .
66004002	Sung sungkheh tah Thlawpaw tah va ung neh ka , taico vaicung letaco abui dyching sangkheh cawh hmuh neh ka , ma buidyching cung letaco pakheh a va ty .
66004003	A va typaw cawh alung ahringpaw jaspar le asaipaw carnilian hmuisang lo ka , taico abui dyching cawh emerald alung hmuisang ky a lopaw mesakupaw tah a cadung .
66004004	Taico , abui dyching kaekang letaco ahringpaw abui dyching sangki sangpali ung ka , a cung letaco macang paki le papali a ty he . Aa zongmingtei tah pai rangpaw a buh he ka , suilukhu a khu he .
66004005	Mataico , abui dyching taico lailaw le o le khalung py sahlo cawh va ring caimang ka , abui dyching hme letaco me-ing sangsarih cawh ae ka , ma sahlo cawh Khazing thlawpaw sangsarih khah a cang he .
66004006	Taico , abui dyching hme leco thlalang hratah a cangpaw rili , kristal alung hratei a pasingpaw cawh ung ka , abui dyching letah le abui dyching kaekang letaco hminghring sangpali , aa hning le hme tei mehkho tei a chih thlangpaw cawh a ung he .
66004007	Hminghring sangkhehnah cawh cakebarung hratah cang ka , a sanghningnah cawh co tungnypaw hratah a cang , a sangthungnah cawh cawngsaw hme hapaw hme pho ka , a sangpalinah cawh pahmupui a zy leimeining teipaw hratah a cang .
66004008	Ma hminghring sangpalipaw cawh mathlaw sangruh cacy aa hnui , aa pungpaluh cawh mehkho tah aa mathlaw rai tai zong a chih . Mataico , “ Abuipaw Khazing Zezong Tuatu , a ung ciapaw le a ung leimeipaw le a ung lepaw cawh , a pathai , a pathai , a pathai , ” tatah ching le zai a hia lytah aa tah .
66004009	Ma hminghring sangpali sahlo taco , abui dyching letei a typaw , chaizaw tei a hring paria thlangpaw cawh aa parungnawsah , aa upah , lunglawngnah bia zong aa hlai .
66004010	Ma hratei aa tuaning maikaw tah macang paki le papali sahlo taco , abui dyching letei a typaw a hme letaco aa khuh panai he ka , chaizaw tah chaizaw tai a hringpaw cawh aa beh .
66004011	“ Nama , kaa Buipaw le kaa Khazing cawh rungnawnah le pasungpanawnah le hmingtuakhynah vytei cawh a hnui tlangpaw na cang . Zemaw tah pawco nama tah zezong vytei tua ceh ka , na dupaw hratah a va chuhpaw a cang he , ” tah he ka , aa builukhu zong cawh abui dyching hme letaco aa chia .
66005001	Taico abui dyching letei a typaw a cacang lang kih letaco cabu lingpaw sangkheh , a chunglang le alailang letei cia ciapaw , cakhainah sangsarih tei khai ciapaw khah ka hmuh .
66005002	Taico vaiming a thawtlung ngeteipaw taco , o thang ngeteipaw tah , “ Ahomaw ma cakhai vytei heh thlang tah cabu lingpaw heh a hong tlangpaw a ung ? ” tatah tlang a ypaw khah ka hmuh .
66005003	Mataico , vaicung letah le alui letah le alui rai letah zong ma cabu lingpaw cawh a hong khypaw le a chunglang a ming khypaw ahohmai ung bei he .
66005004	Taico , ma cabu cawh hong tah a chunglang a ming tlangpaw ahohmai aa ung ly cawtah ka nge pachia ka , thaw tah ka cah .
66005005	Taico , macang sahlo hrong letei pakheh taco ka hai letah , “ Cah kheh , nawthlia tua , Judah phing Cakebarung , David Thahrangpui a cangpaw taco , ma cabu cawh hong rua pawtah le a cakhainah vytei cawh thlangthlah rua pawtah tenah a lah myca , ” tatah a pa tah .
66005006	Taico , abui dyching le hminghring sangpali le macang sahlo aa lele taco , Tuu teitei thaw ciapaw a lopaw , ki sangsarih le mehkho sangsarih a hnuipaw a daw thlangpaw cawh ka hmuh . Ma meh sangsarih sahlo cawh Khazing thlawpaw sangsarih , aluicung vytei letei tawchuapaw sahlo cawh a cang he .
66005007	Ama cawh a vong ka , abui dyching letei a typaw a kih cacang lang letei a ungpaw cabu lingpaw cawh a lah .
66005008	Mataico , ma cabu lingpaw cawh a lah cangkawleh hminghring sangpali le macang paki le papali cawh Tuu teitei hme leco a bawh he . Pakheh cy tah tingtang le ringthopaw tei a chihpaw sui tuithei cawh a tle cy he . Ma ringthopaw cawh mehpathai sahlo aa thlawchangnah a cang .
66005009	Taico , “ Nama cawh cabu lingpaw cawh lá tah a cakhai vytei zong a thlang tlangpaw na cang . Zecawtamaw tatah thaw ciapaw na cang thah , citing , reiting , phingting , raangting leteipaw cawh Khazing cawtah na thisai tah co ceh ka ,
66005010	kaa Khazing cawtah raihre pawtah tlangbui sahlo le a painah raang cawh na tua he , taico , ma alui lehei uhtu a cang he a , ” tatah hlaw thapaw aa sah .
66005011	Mataico a hui neh ka , a thongsang tah a cangpaw he thonghraw a leh thonghraw a cangpaw he vaiming hlupui o khah ka thui . Vaiming sahlo taco , abui dyching le hminghring sahlo le macang sahlo khah aa cadung thlang he .
66005012	“ Thawpaw Tuu teitei cawh hmingtuakhynah le hnuirungnah le singnah le chongnah le upahnah le rungnawnah le reithainah khah hmuh rua tah a tlahpaw a cang , ” tatah o thangpui tah hlaw aa sah .
66005013	Mataico , vaicung letei a ungpaw tuapaw maikaw le alui leteipaw maikaw le alui rai leteipaw maikaw le rili leteipaw maikaw le ma sahlo letei a ungpaw vytei sahlo takhei , “ Buidyching letei a typaw le Tuu teitei khaco reithainah le pasungpanawnah le rungnawnah le hmingtuakhynah cawh chaizaw tah chaizaw tai ung ky seh , ” tatah hlaw aa sahpaw ka thui .
66005014	Hminghring sangpali taco , “ Amen , ” tatah aa tah . Mataico macang paki le papali sahlo taco aa khuh panai he ka , aa beh .
66006001	Taico , Tuu teitei tah cakhai sangsarih letei a hmetaw caipaw a honghlypaw khah hmuh neh ka , mataico hminghring sangpali letei sangkheh takhei khalung hratah o thangpui tah , “ A vong , ” a tahpaw khah ka thui .
66006002	A hui neh ka , ka hme letah rang arangpaw sangkheh ka hmuh . A ketupaw cawh li le thae a tle ka , builukhu sangkheh peh a cang , taico tetupaw tah te rua pawtah a pachiapaw hrakhei a tho .
66006003	Tuu teitei tah cakhai a sanghningnah cawh a hong tihtah hminghring a sanghningnah taco , “ A vong , ” a tahpaw khah ka thui .
66006004	Mataico ahringpaw rang ka pia ka , me hratah asaipaw a cang . A ketupaw cawh alui letei denah lahly rua pawtah le cawngsaw sahlo pakheh le pakheh a thaw a nawngsah ruapaw takhei hmingtuakhynah peh a cang . Ama cawh zyzi alaipaw pui peh a cang .
66006005	Tuu teitei tah cakhai a sangthungnah a hong tihtah hminghring a sangthungnah tah , “ A vong , ” a tahpaw khah ka thui . A hui neh ka , ka hme letei a ungpaw cawh rang vawngpaw a cang . A ketupaw cawh cuithlenah khah a kih letah a tle .
66006006	Mataico hminghring sangpali hrong taiteipaw o a lopaw tah , “ Ningkheh nihlo tah changvuh cawh pongthung , hrangsang cawh pongkua cypaw cang ka , sathy le misurhang cawh rawh khe o , ” a tahpaw khah ka thui .
66006007	Tuu teitei tah cakhai a sangpalinah cawh a hong tihtah hminghring a sangpalinah tah , “ A vong , ” a tahpaw khah ka thui .
66006008	A hui neh ka , ka hme letei a ungpaw cawh rang paraphu a cang . A cung letah a kepaw cawh Thihnah tatah a mingsah he ka , Mehthi khua takhei a hninglang tah a pazui lai . Aaning cawh alui chypali chykheh cung lekhei zyzi tah le cakaang tah le ruhanah a rawrungpaw le sawhrang sahlo tei thawnah hmingtuakhynah khah peh a cang he .
66006009	Mataico , cakhai sangpangawnah khah Tuu teitei tah a hong tihtah Khazing bia rawng tah le a tuapaw a dawkhuinah rawng tei thawpaw sahlo aa thlawpaw khah dangnah siasang rai lekhei ka hmuh he .
66006010	Taico a thangpui tah y he ka , “ A pathaipaw le a hmuisuipaw a cangpaw uhtu Buipaw , alui a pahrangpaw cawngsaw sahlo heh zetih tai maw biacepah lytah ung he ceh ka , kaa thisai phuhlang lytah na ung a ? ” aa tahpaw ka thui .
66006011	Mataico aaning cawh pai rangpaw zing kheh cy tah peh cang he ka , “ A cawngpe heh cong thlang o , naaning hratei thaw a cangpaw he rai naa hrehruipaw sahlo le naa uny sahlo tling balang bei he , ” tatah a ching he .
66006012	Taico , cakhai a sangruhnah khah Tuu teitei tah a hongpaw khah hmuh neh ka , mataico aling a rupui tah a hrui . Taico ning cawh mei hming tei tuapaw buri pai hrakhei a vawngpaw tah a tua ka , thlawpaw cawh thisai hrakhei asai .
66006013	Mataico , thuiku kung khah thlipui tah a calawh ning tah thuiku a zungpaw hrakhei avai esi cawh alui lang a tlah thlu he .
66006014	Avai cawh cabu lingpaw hrakhei a ling ka , tlaang le tuiraw raang maikaw cawh aa hminghmaw taikhei a palong thlu he .
66006015	Mataico alui siangpahrang sahlo , abui sawcapaw sahlo , raebui sahlo , mehrung sahlo , mehthawtlung sahlo le sae maikaw le mehlua maikaw cawh tlaang sahlo letei alung hrong letah le lungkua lekhei a nawh he .
66006016	Taico , tlaang sahlo le alung sahlo khah y he ka , “ A ma liaso la , buidyching letei a typaw mehmuh le Tuu teitei a thingaenah taikhei ma pakhang tua o !
66006017	Zecawtamaw tatah a thingaenah ning rawrung a ungpaw cawh va chuh myca ka , ahomaw a cae a ? ” tatah aa tah .
66007001	Ma khy taico alui ki kipali letah vaiming papali a daw thlangpaw he khah hmuh he neh ka , aaning taco alui kipali letei thli khah raang letah cang seh , rili letah cang seh , thingkung cung letah cang seh a hrang ly nápaw he takhei aa tlepakhih he .
66007002	Mataico , Khazing hring cakhai a tlepaw ahringpaw vaiming khah nichualang tah a vongpaw khah ka hmuh . Ama taco alui le rili hanah peh ruapaw tei hmingtuakhynah peh a cangpaw he vaiming papali khah a thangpui tah a y he ,
66007003	“ Alui le rili le thingkung sahlo cawh kaa Khazing a sae sahlo aa pangcarih letah cakhai kaa khai hlai taco hanah pei balang khe o , ” tatah a tah he .
66007004	Mataico cakhai a cangpaw sahlo cawh khazeh maw a cang tah cawh ka thui . Israel mingphing vytei taitah 144,000 a cang he .
66007005	Judah phing taitah 12,000 . Reuben phing taitah 12,000 . Gad phing taitah 12,000 .
66007006	Asher phing taitah 12,000 . Naftali phing taitah 12,000 . Manaseh phing taitah 12,000 .
66007007	Simeon phing taitah 12,000 . Levi phing taitah 12,000 . Isakhar phing taitah 12,000 .
66007008	Zebulun phing taitah 12,000 . Josef phing taitah 12,000 . Benjamin phing taitah 12,000 a cang he .
66007009	Ma khy taico ming neh ka , ka hme letei a ungpaw he cawh buidyching hme le Tuu teitei hme letei a daw thlangpaw he , raangting , citing le phing ting le rei ting taitah a va chuh pawhe reite a cang lypaw cawngsaw rungpui khah ka hmuh he . Pai rang khah a buh he ka , aa kih letah tung ky a tle thlang he .
66007010	Taico a thangpui tah y he ka , “ Pachahnah cawh buidyching cung letei a typaw kaa Khazing le Tuu teitei tei a cang , ” tatah aa tah .
66007011	Vaiming vytei takhei buidyching le macang sahlo le hminghring sangpali khah a daw cahlung he ka , taico buidyching hme lekhei aa khuh panai tah a bung he ka , Khazing khah aa beh ,
66007012	“ Amen ! Reithainah le rungnawnah le singnah le alawngnah le pasungpanawnah le hmingtuakhynah le chongnah cawh kaa Khazing khatah chaizaw tah chaizaw tai ung ky seh , Amen ! ” tatah aa tah .
66007013	Mataico , macang letei pakheh takhei , “ Ma pai rang a buhpaw sahlo heh aho sahlo maw aa cang ? Zelang tamaw aa va chua ? ” tatah a pa hae .
66007014	“ Ka pu , nama tah pui na hni kata , ” tatah ka chai . Mataico ama taco , “ Ma tlaw heh cawh taithuinah alaipaw pui ingnah taitei a ka piachuapaw cang he ka , Tuu teitei thisai letah aa pai khah suh he ka , aa pai cawh a raangsah myca he .
66007015	Macawtaco , Khazing buidyching hme letah ung he ka , a behnah ing letah ching kha , zai kha a rai aa hre , taico buidyching letah a typaw takhei a thlangda khah aa cung letah a pakai pá he a .
66007016	Aa ngaidi khawh by be , aa tui hrae khawh by be , ningsaw tah ry khawh be ca he ka , sehu sehe tah ung khaw bei he .
66007017	Zecawtamaw tatah buidyching a lecingcing letei a typaw , Tuu teitei takhei aaning cawh king he ka , Ama taco aaning cawh hringnah tuihnaw lang khah a hrui he . Taico Khazing tah aa meh letei aa mehthli vytei cawh a hruhly pá he a , ” tatah a tah .
66008001	Cakhai sangsarihnah khah Tuu teitei tah a hong tihtah vaicung leco suimehlang a chy a calinah a ung .
66008002	Taico , Khazing hme letah a dawpaw he vaiming pasarih hmuh he neh ka , aaning cawh hmoka sangsarih khah peh a cang he .
66008003	Ahringpaw vaiming , sui kangphae a hnuipaw cawh a vong ka , dangnah siasang letah a daw ka , buidyching hme letei a ungpaw dangnah sui siasang cung lekhei mehpathai sahlo thlawchangnah khatei hlai ruapaw takhei sathy ringthopaw a hlupui khah peh a cang .
66008004	Mataico sathy ringthopaw khu cawh mehpathai sahlo thlawchangnah khakhei hmokheh tah vaiming kih taico Khazing hme letah a ka khu chy .
66008005	Mataico vaiming taco kangphae lekhei dangnah siasang letei me khah chih ky tah dui ka , alui lang a heihly . Taico khalung a thih , o va ring ka , lailaw ky ka , aling a hrui .
66008006	Mataico vaiming pasarih sahlo takhei aa hmoka sangsarih khah tung a pachia he .
66008007	Vaiming a pakhehnah tah a hmoka khah tung ka , aria le me , thisai kha a pahlawhpaw ka pia ka , ma cawh alui lang va thlah a cang . Taico alui chythung chykheh khah kang ka , thingkung chythung chykheh khah kang thlu ka , araang ahringpaw vytei khah a kang thlu he .
66008008	Vaiming a pahningnah tah a hmoka cawh a tung tihtah me a hla thluama leimeipaw tlaang alaipaw pui hapaw cawh rili lang va thlah a cang . Taico rili khah chythung chykheh cawh thisai tah a tua ka ,
66008009	rili letei a ungpaw hminghring chythung chykheh cawh thi he ka , tuilawng chythung chykheh cawh a rawhrang thlu he .
66008010	Mataico , vaiming a pathungnah tah a hmoka khah a tung tihtah dame hratah akhaipaw esi alaipaw pui cawh avai taitah tuivaw chythung chykheh le tuikho cung lekhei a za tlah .
66008011	Ma esi cawh a ming tah , “ Akheh , ” aa tah . Taico tui chythung chykheh cawh akhehpaw tah a tua he ka , ma akhehpaw tei a tuapaw tui a dingpaw cawngsaw hlupui cawh a thi thlu he .
66008012	Vaiming a papalinah tah a hmoka khah a tung tihtah ning chythung chykheh , thlawpaw chythung chykheh le esi chythung chykheh cawh a calawh he ka , ma chythung chykheh sahlo cawh a mui thlu he , taico ching chythung chykheh cawh khai lytah ung he ka , zai chythung chykheh zong khai hrah bei heh .
66008013	Ka ming thlang chung taco , avai letei a zythi leimeipaw pahmupui cawh a thangpui tah saang ka , “ Aa cing a ping ! Aa cing a ping ! Alui a pahrangpaw sahlo cawh aa cing a ping , zemaw tah pawco , ahringpaw vaiming pathung tah aa tung lepaw hmoka o rawng takhei a cang , ” a tahpaw khah ka thui .
66009001	Vaiming a papangawnah tah a hmoka khah a tung tihtah avai taitah alui lang esi sangkheh a tlahpaw khah ka hmuh . Taico , ma esi cawh a ping thai lypaw mehthi khua khobatlung cabi khah peh a cang .
66009002	Mehthi khua khobatlung cawh a hong tihtah mepho alaipaw pui taitei mekhu hapaw mekhu khah a ka pia , taico mehthi khua khobatlung taiteipaw mekhu taco ning le avai khah a pa zing he .
66009003	Mataico mekhu taico khybawh sahlo cawh ka pia he ka , alui lang a za tlah he . Taico khybawh sahlo cawh alui letei thingca-e tah hmingtuakhynah a hnuipaw hratah hmingtuakhynah cawh peh a cang he .
66009004	Aaning sahlo cawh si le raang sahlo le thingkung sahlo cawh rawh khe o , a cang naná tah aa pangcarih letah Khazing cakhai a hnui lypaw longlong naa ro he tatah aa ching he .
66009005	Mataico , aaning sahlo khah thaw ruapaw takhei khybawh sahlo cawh hmingtuakhynah peh cang bei he , canghrasala thlah pangaw chung naa hrai he tah a cang he . Taico aa ingpaw asawnah cawh thingca-e a lahme a pazopaw tei cawngsaw a ching tihtah a sawpaw hrakhei a cang .
66009006	Ma ningcai leco cawngsaw sahlo takhei thihnah khah aa hui a , canghrasala hmuh a bei he . Thih khah aa du ngetei a , canghrasala thihnah takhei a nosai he a .
66009007	Ma khybawh sahlo cawh raetuhnah caw tei pachiapaw rang sahlo khah aa lo . Aa lu letah suilukhu hapaw khah a khusah he ka , aa hme cawh cawngsaw hme aa lo .
66009008	Mataico aa sang cawh canu sang hrakhei cang ka , aa haw cawh cakebarung haw hrakhei a cang .
66009009	Kangpathi pho hapaw aa cacanghnaw letah a bai he ka , aa mathlaw py cawh raetuhnah hming lang a saipaw rang sahlo le ranglai sahlo khalung aa pathih thlangpaw py ky a lo .
66009010	Mataico thingca-e hrakhei ahling chipaw lahme hnui he ka , aa lahme lekhei thlah pangaw chung cawngsaw hrai khynah hmingtuakhynah aa hnui .
66009011	Mataico aa cung lekhei abui hnui he ka , ama cawh mehthi khua khobatlung a uhtu vaiming khah cang ka , a ming cawh Hebru rei tah Abadon tah he ka , Grik rei tah Apolion aa tah . A silang cawh Rawhrangtu tahnah a cang .
66009012	Cingpingnah a sangkhehnah cawh a khung myca . Ahringpaw cingpingnah sanghning cawh a va chuh vy he a .
66009013	Vaiming a paruhnah tah a hmoka khah a tung tihtah Khazing hme letei dangnah sui siasang letei sawki kipali taikhei o a ringpaw khah ka thui .
66009014	Ma o taco hmoka a hnuipaw vaiming a paruhnah khah , “ Zufreti tuivaw puino letei tongchaipaw vaiming papali khah papia o , ” tatah a tah .
66009015	Mataico , ma kung le ma thlaw le ma ning le ma suimehlang cai lelei lehei , mehnung chythung chykheh khah thaw ruapaw tei a mai pacia tei ung sahpaw vaiming papali cawh papia a cang he .
66009016	Rang raekeh cawh thongzahning a leh thongzakheh a cang he . Ma cawh ka thuipaw zeh cawh a cang .
66009017	Ma apalynah leco rang sahlo le a cipaw sahlo ka hmuh he . Aa cacanghnaw a pachawngkhainah pho cawh asaipaw me hratah le avongcakupaw le kaa hratah amaipaw a cang he . Rang sahlo aa lu cawh cakebarung lu lo he ka , aa kaw taitah me , mekhu le kaa aa pia he .
66009018	Mehnung chythung chykheh cawh aa kaw taitei a piapaw ruhanah rawrungpaw phingthung a cangpaw he , me le mekhu le kaa tahpaw sahlo khei thaw a cang he .
66009019	Rang sahlo aa hmingtuakhynah cawh aa kaw le aa lahme lekhei a ung , zecawtamaw tatah aa lahme cawh pari hratah lu hnui he ka , aa lahme co mehnung khah a sawsah he .
66009020	Ma ruhanah rawrungpaw tei a thawbangpaw he cawngsaw sahlo cawh aa kiá tei suanah aa tuapaw hming khah chi hlui bei he . Khachia , sui nono , ngung nono , daa nono , alung nono , thing nono khua a hmuh lypaw , khua a thui lypaw , a seithai lypaw beh khah tai hlui bei he .
66009021	Lee aa nongnah , ca-ia aa thainah le canu capaw suanah aa tuapaw le aa ruh thainah zong khah a ngepachih bei he .
66010001	Mataico , ahringpaw a thawtlungpaw vaiming vaicung taitah a za cungpaw khah hmuh neh ka , ama cawh meding khah a hrei . A lu cung letah mesakupaw a zaang ka , a hme cawh ning lo ka , a ngaelang cawh metung aa lo .
66010002	Ama cawh a kih letah a pakai thlangpaw cabu lingpaw a chia pawtei khah a tle ka , a cacang lang phe khei rili khah tlai ka , a cavui lang phe khei alui khah a tlai .
66010003	Taico , cakebarung a hrungpaw hrakhei a thangpui tah a y . A hrung khy taico khalung sangsarih o tah bia aa rei .
66010004	Taico , khalung sangsarih o tah bia a reining taco , ca tah ka cia a tah neh ka , canghrasala vaicung taitah , “ Khalung sangsarih bia khah cakhai khai la , cia balang kheh , ” tatah a pa tahpaw o ka thui .
66010005	Mataico , rili le alui a cung letei a daw thlangpaw vaiming ka hmuhpaw taco , a cacang lang kih cawh vaicung lang khah a calia .
66010006	Taico , chaizaw tah chaizaw tai a hringpaw , avai le a chung leteipaw vytei a papipaw , alui le a chung leteipaw vytei a papipaw le rili le a chung leteipaw vytei a papipaw Khazing ming khei chia a sah ka , “ Ry khaw be !
66010007	Canghrasala vaiming a pasarihnah tah a hmoka khah a tung tih taco , Khazing tah a sae khuavang sahlo hai letei a za reipaw hrakhei Khazing biaparuh cawh a tling a , ” tatah a tah .
66010008	Mataico , vaicung letei ka thuipaw o takhei bia pa ching kaw hui ka , “ Va sei la , rili le alui khah tlai katei , a daw thlangpaw vaiming a kih letei a pakai thlangpaw cabu lingpaw a chia pawtei khah va law , ” tatah a pa tah .
66010009	Macawtaco vaiming khaco a vaw neh ka , cabu lingpaw cawh pa pei law tatah ka va tah . Ama taco , “ Law la , e . Na ri leco a thobahla a , canghrasala na kaw leco akhui tui hratah a thlung a , ” tatah a pa tah .
66010010	Vaiming a kih letei cabu lingpaw a chia pawtei cawh law neh ka , ka e . Ka kaw leco akhui tui hratah a thlung , canghrasala ka lang tihtah ka ri leco a thobahla .
66010011	Mataico , “ Mingphing hlupui , raang hlupui , rei hlupui le siangpahrang hlupui sahlo kong letei Khazing tah a reipaw bia khah na rei hry kaw a , ” tatah a pa tah .
66011001	Nehnah basung a lopaw phepahla kung kung kheh pa pei ka , “ Va sei la , Khazing behnah ing le dangnah siasang khah va neh la , ma letei Khazing a behpaw sahlo khah va rei tua o .
66011002	Canghrasala alailang letei dungkalung kheh cawh va reipai kheh la , va neh kheh , zecawtamaw tatah ma kheh cawh Khazing a zing lypaw Gental cawngsaw sahlo pehpaw he a cang . Aaning sahlo taco a pathaipaw khuapui cawh thlawpaw thlah songli le thlahning chung aa phe tah aa tlaichai a .
66011003	Taico kama a pa hnikhuitu pahning khah hmingtuakhynah pei he neh ka , buri khah a hrei he ka , aaning taco , ning 1260 chung bia aa phy a , ” tatah a pa ching .
66011004	Ma cawngsaw tlaw heh alui Buipaw a hme letei a dawpaw oliv kung hning le me-ing chianah tung tunghning cawh a cang he .
66011005	Taico , ahotahmai tah aaning cawh hanah peh a pachia caco he , aa kaw taitah me piá ka , aa carae cawh a kangseh he a . Ahohmai aaning hanah peh a pachiapaw sahlo cawh Khazing tah ma hrahei a thaw he a .
66011006	Ma cawngsaw sahlo heh cawh bia aa phy chung vytei khua kangsah khynah hmingtuakhynah hnui he ka , aa duning cai maikaw tah tui khah thisai cangsah khynah le alui khah ruhanah rawrungpaw a phingphing tah hrai khynah hmingtuakhynah zong aa hnui .
66011007	Hnikhuinah bia aa reipaw aa pachang khy taitah a chang thai lypaw mehthi khua khobatlung chung taitah a kapiapaw sawhrang takhei zonghno he ka , te he ka , a thaw he a .
66011008	Aa rawh cawh alaipaw khuapui langpui lekhei a lia thlang a . Ma khuapui leco aa Buipaw khah khraws letah khaipai a cang . Ma khuapui cawh a suanah le a pialuinah cawtah thlawpaw lang ming co , Sodom khua le Izipt raang tah a cang .
66011009	Phingting , citing , reiting le raangting taitei cawngsaw takhei aa rawh cawh ningthung le a chy ming he ka , aa rawh phung cawh ahohmai sai cang bei he .
66011010	Alui a pahrangpaw sahlo cawh alawngnah tua he ka , aa thaw a chah tu cawtah khei pakheh le pakheh lahsong a pei he a , zecawtamaw tatah ma Khazing khuavang pahning tahei aluicung letah a ungpaw sahlo khah taithui ngetei tah aa tuanah caw he tah a cang .
66011011	Canghrasala , ningthung le a chy khy tah Khazing taitei hringnah hu cawh aaning kha a nae ka , a daw he ka , a hmuhpaw sahlo cawh aa ci a tho .
66011012	Mataico , o thangpui tei vaicung taitah , “ Ma lang heh a khong o , ” a tahpaw khah aa thui . Taico , aa carae sahlo tei aa cai thlangning he takhei , meding co avai lang khah aa seichy .
66011013	Ma cai lalei leco aling a rupaw pui a hrui ka , khuapui chyhraw chykheh cawh a rawh . Ma aling a hruinah leco cawngsaw 7000 thi he ka , a tangpaw cawh ci tu he ka , vaicung Khazing khah rungnawnah aa peh .
66011014	Cingpingnah sanghningnah cawh a khung myca , sangthungnah a va chuh palang a .
66011015	Vaiming a pasarihnah takhei a hmoka cawh tung ka , vaicung lekhei o thangpui tah a ringpaw taco , “ Khazaw painah raang cawh kaa Buipaw le a Khri painah raang tah cang myca ka , Ama taco chaizaw tah chaizaw tai a uh myca a , ” tatah aa tah .
66011016	Taico , macang paki le papali , Khazing hme letei aa buidyching letah a typaw sahlo cawh a bung hmotah aa khuh panai he ka , Khazing khah aa beh .
66011017	“ Abuipaw Khazing Zezong Tuatu , alawngnah bia kaa ca hlai , Nama cawh a ung leimeipaw le a ung thahpaw na cang , zecawtamaw tatah a rungnaw ngeteipaw na hmingtuakhynah khah law ceh ka , uhnah hrang na patho myca .
66011018	Raang sahlo cawh aa thingae ka , na thing a tho myca hrah , mehthi biacenah cai le na sae , Khazing khuavang sahlo le mehpathai sahlo le na ming a cizawpaw sahlo , mehlai kha mehchia kha lahsong pehnah cai le alui a rawhrangpaw sahlo he hlydenah cai cawh a tlung myca , ” tatah aa tah .
66011019	Mataico , vaicung letei Khazing behnah ing cawh a hong ka , a behnah ing chung letei pasungpanaw ngeteipaw biahrai thingkawng cawh a lang . Mataico lailaw a ky , o a va ring , khalung a thih , aling a hrui ka , aria alaipaw pui a tlah .
66012001	Khuarawha chuipaw paching pakhanah alaipaw pui sangkheh cawh avai letah a va lang . Canu pakheh cawh ning a hrei ka , thlawpaw cawh a phe rai letah ung ka , a lu letah esi sanghrawhluihning lukhu tah a khu .
66012002	Ama cawh sawtei pho ka , a chai zaa ka , ny ung risaw khei a ysang .
66012003	Mataico , ahringpaw paching pakhanah a cangpaw paribui asaipaw alai ngeteipaw , lusarih hnui katei , a ki kihraw a hnuipaw , a lu maikaw letah builukhu a khupaw cawh avai letah a va lang .
66012004	A lahme tah avai letei esi chythung chykheh khah cakhia hly he ka , alui lang a za thlah he . Taico , ma paribui cawh a chai a zapaw canuno a sawtei cawh a za pi cangkawleh e pawtah canuno a hme leco a daw thlang .
66012005	Ma canu cawh mingphing vytei khah thaw cungcahrei tah a uh ruapaw he tah sawcapaw khah a sah . Taico a sawcapaw cawh pazah pahraw he ka , Khazing le a buidyching lang khah seikhui a cang .
66012006	Canuno cawh Khazing tah ning 1260 chung mingkhai rua pawtah a pachia thahpaw raangcaa lang khah a sai .
66012007	Taico vaicung letah rae a tho . Mikhal le a vaiming sahlo tah paribui khah dy he ka , paribui le a vaiming sahlo takhei aa dy hri hrah he .
66012008	Canghrasala paribui tah te be ca he ka , ama le a vaiming sahlo cawh vaicung taitah aa nangthlah he .
66012009	Paribui alaipaw pui cawh heihly a cang . Ma paribui cawh khuahlai paribui , khachia a cang ly leh Setan tahpaw khah cang ka , khazaw pungpaluh lang a pavesah paw khah a cang . Ama le a vaiming sahlo cawh alui lang khah heihly a cang he .
66012010	Mataico vaicung letah , “ Kaa Khazing pachahnah le hmingtuakhynah le painah le a Khri nawhnuinah cawh atoheh a tling myca , zecawtamaw tatah kaa uny sahlo sua a putu he , ching le zai tah kaa Khazing hmekaw letei sua a putu he cawh heihly a cang myca .
66012011	Tuu teitei thihnah thisai thongtah le a dawkhuinah pawhe bia thongtah aaning sahlo taco , ama cawh aa te myca . Aa hringnah peh zong sai he ka , thih zong aa ngang .
66012012	Macawtaco naaning vaicung sahlo le a chung letei a ungpaw sahlo , a lawng myca o ! Canghrasala , alui le rili cawh naa cing a ping , zemaw tah pawco Setan cawh naaning khatah a tlahthlah myca ! Ama cawh a thing a ling tah a paling thlang , zecawtamaw tatah cai a cawngpe long ka hnui takhah a hni cawtah a cang , ” tatah tahpaw o khah ka thui .
66012013	Paribui taco alui lang heihly ka cang myca takhah a hni tihtah sawcapaw a sahpaw canuno khah a cadai .
66012014	Canuno cawh raangcaa letei aa pachia pahpaw hminghmaw lang a zy nápawtah pahmupui a mathlaw sanghning khah peh cang ka , ma leco kung thung le a chy mingkai cang ka , paribui taco phah khy be .
66012015	Mataico , paribui taco canuno cawh phohly ná seh tah ka , a kaw taitah tuivaw hratah tui a phuhly .
66012016	Canghrasala alui taco canuno cawh a baw ka , a kaw ang ka , paribui tei a kaw taitah a papiapaw tuivaw tui khah a lang thlu .
66012017	Mataico , paribui cawh canuno cung leco a thingae ngetei ka , canuno a pathlah a tangpaw sahlo , Khazing biapeh nge he katei , Zisu a dawkhuipaw sahlo he khah rae dy rua pawtah a piathlah .
66013001	Taico , paribui cawh rili ngaekang lekhei a daw thlang ka , taico rili taitah sawhrang a kapiapaw khah ka hmuh . Ama cawh ki kihraw le lu lusarih hnui ka , a ki letah builukhu sanghraw a khu , taico a lu maikaw lekhei Khazing reipachianah ming khah a cia .
66013002	Ma sawhrang cawh cake ketei a lo , canghrasala a phe cawh cavong phe lo ka , a hmo cawh cakebarung hmo a lo . Paribui taco , ma sawhrang cawh a hmingtuakhynah khah le abui dyching le nawhnuinah alaipaw pui cawh a peh .
66013003	Ma sawhrang a lu lukheh cawh thih khuipaw hmaw za pho bang seh la khatah a nge , canghrasala , ma a thihkhui khypaw hmaw cawh a dang thah . Khazaw pungpaluh cawh aa khuarawh haa ka , ma sawhrang cawh aa zui .
66013004	Aaning tah ma paribui cawh aa beh , zecawtamaw tatah sawhrang khah nawhnuinah a peh rawng tah cang ka , sawhrang zong cawh beh he ka , “ Sawhrang a lopaw ahomaw a ung ? Ahomaw ama dy rua tah rae a tho khy a ? ” tatah aa tah .
66013005	Sawhrang cawh a palai a patuinah bia le Khazing reipachianah biareinah naw khah peh cang ka , thlawpaw thlah songli le thlahning chung a nawhnuinah hmang pawtah peh a cang .
66013006	Khazing khah reipachia ka , a ming le a ungnahpaw hminghmaw le vaicung letei a ungpaw sahlo khah a pachia a pahru thlu he .
66013007	Raetho tah mehpathai sahlo dy rua tah le te rua pawtah ama cawh hmingtuakhynah khah peh a cang . Taico citing , phingting , reiting le raangting cung letah nawhnuinah khah peh a cang he .
66013008	Thaw ciapaw Tuu teitei hringnah cabu letei khazaw tua thoning taitei ming cia lypaw , alui a pahrangpaw vytei tah sawhrang cawh aa beh a .
66013009	Thuinah nawkho a hnuipaw maikaw taco thui he seh .
66013010	Thong a tlah ruapaw a cangpaw sahlo cawh thongtlah thlang ky he seh . Zyzi tei thaw ruapaw aa cangpaw sahlo cawh zyzi tah thaw cang ky he seh . Ma lehei mehpathai sahlo cawh lungsy tah ingkhynah le zingchuinah aa hnuipaw cawh aa palang a hy .
66013011	Mataico ahringpaw sawhrang , alui taitah a kapiapaw khah ka hmuh . Ama cawh tuu teitei ki a lopaw ki sanghning a hnui , canghrasala paribui hratah bia a rei .
66013012	Sawhrang hmetawpaw nawhnuinah vytei khah sawhrang hmetawpaw vypaw tah hmang ka , alui a pahrangpaw sahlo cawh thih khuipaw hmaw a phopaw dangsah a cang kawpaw sawhrang khah a behsah he .
66013013	Taico , cawngsaw sahlo mehmuh letah avai taitah alui lang me tlahsah khynah , khuarawha chuipaw paching pakhanah alaipui khah a tua .
66013014	Ama tah cawngsaw khah a dungkhei he , zecawtamaw tatah ama cawh sawhrang hmetawpaw cai takhei paching pakhanah tua pawtah hmingtuakhynah khah peh a cang . Zyzi tei hmaw pho katei , a thi lypaw sawhrang hmetawpaw upahnah cawtah khei ama kha a lopaw nono naa tua a tatah bia a peh he .
66013015	Ama cawh nono tah rei a thlaw khy nápawtah hu suanah peh cawh sai a cang . Sawhrang hmuisang a lopaw nono a beh du lypaw maikaw cawh thaw a cang he .
66013016	Ama taco , ming maikaw alai a chia , mehsisah mehrung , sae le mehlua khah aa cacang lang kih letah a cang ly leh aa pangcarih letah ngianah na tua ceingei a tatah a tah he .
66013017	Sawhrang a ming , a cang ly leh a ming nambar a cangpaw ngianah a hnui lypaw cawh ahohmai hming co khy a bei he , a zua zong zua khy hra bei he .
66013018	Ma lehei singnah hmang a hy . Pakheh kheh tah singnah a hnui caco , sawhrang nambar cawh pacang seh . Zecawtamaw tatah ma heh mehnung pakheh nambar cang ka , ma a nambar cawh 666 a cang .
66014001	Mataico a hui neh ka , Tuu teitei Zion tlaang letei a daw thlangpaw khah ka hmuh . Ama khaco , aa pangcarih letah Ama a ming le a Paw ming a khaipaw cawngsaw 144,000 a ung he .
66014002	Taico vaicung taitah tuiraso py a lopaw le khalung a thihpaw py a lopaw py khah ka thui . Ka thuipaw py cawh tingtang py ky a lo .
66014003	Taico aaning sahlo taco buidyching hme letah le hminghring sangpali hme letah le macang sahlo hme lekhei hlaw thapaw khah aa sah . Ma hlaw cawh alui taitei tlangpaw cawngsaw 144,000 tah ly co ahotahmai cawng khy bei he .
66014004	Ma sahlo heh canu khatei a papia a palui lypaw sahlo a cang he , zecawtamaw tatah a pathai teitah a ung he . Aaning sahlo tahei Tuu teitei a seinah maikaw lang aa zuilai . Ma sahlo heh Khazing le Tuu teitei cawtah thuisu hmetawpaw hratah cawngsaw hrong taitei cawhpaw cang he ka , pehlaipaw a cang he .
66014005	Aaning cawh hingbia rei bang bei he . Suise aa kawh lypaw a cang he .
66014006	Mataico , avai letei a zy laipaw ahringpaw vaiming pakheh hmuh neh ka , ama cawh alui letei a ungpaw he raangting , citing , reiting le phingting khatah rei ruapaw chaizaw thawngchawbia a hnuipaw a cang .
66014007	Ama taco o thangpui tah , “ Khazing cawh cizaw la , ama cawh parungnaw my lo , zecawtamaw tatah biacenah ningcai a tlung myca . Alui , avai , rili le tuihnaw a tuatupaw cawh beh my lo , ” tatah a tah .
66014008	Vaiming a pahningnah tah pazui ka , “ A rungnawpaw Babilon khuapui cawh a rawhrang myca ! A rawhrang myca ! Ama taco raangting khah a hohenah thingaenah misur zu khah a dingsah he , ” tatah a tah .
66014009	Vaiming a pathungnah taco pazui he ka , a thangpui tah , “ Sawhrang le ama a nono beh katei , a pangcarih letah a cang ly leh a kih letah ama ngianah a hnuipaw ,
66014010	cawngsaw sahlo cawh Khazing thingaenah ny letei tlaipaw misur zu a patahpaw khah aa ding hra a . Aaning cawh vaiming pathai sahlo le Tuu teitei hme lekhei kaa me letah hreh aa cang he a .
66014011	Mataico , aaning aa hreh pawhe me taitah a chuhpaw mekhu cawh chaizaw tah chaizaw tai a khu leimei thlang a . Sawhrang a cang ly leh a lingthlaw nono beh katei , a ming ngianah a hnuipaw maikaw cawh ching le zai tah a hia bei he , ” tatah a tah .
66014012	Khazing biapeh a ngepaw mehpathai sahlo le Zisu angepainah letei a hming thlangpaw sahlo cawh lungsy tah ingkhynah aa hnui a hy .
66014013	Mataico vaicung taitah , “ Atoning taitei Abuipaw letei a thipaw sahlo cawh bonghnang aa ting tatah cia , ” tahpaw o ka thui . Mataico Thlawpaw tah , “ A cang , raisah aa hrenah taitah a hia myca he ka , aa tuasenah takhei a va zui hra he a , ” tatah a tah .
66014014	A hui neh ka , ka hme letei a ungpaw meding araangpaw cung leco Cawngsaw Sawcapaw a lopaw cawh a ty thlang ka , abui suilukhu a khu ka , a kih letah sahaw a te ngeteipaw a tle thlangpaw khah ka hmuh .
66014015	Mataico vaiming ahringpaw cawh behnah ing chung taitah ka pia ka , meding cung letei a tythlangpaw cawh a thangpui tah y ka , “ Na sahaw khah a lah la , saang cawh eh myca , zecawtamaw tatah saze hre cai a cang myca , alui letei saze cawh hre a zaw myca he , ” tatah a tah .
66014016	Macawtaco , meding cung letei a tythlangpaw cawngsawpaw taco a sahaw khei alui letei saze khah a hre .
66014017	Vaicung behnah ing chung taikhei ahringpaw vaiming cawh ka pia ka , ama zong cawh sahaw a te ngeteipaw khah a hnui hrah .
66014018	Mataico me cung letah nawhnuitu vaiming ahringpaw cawh dangnah siasang taitah ka pia ka , sahaw a te ngeteipaw a hnuipaw vaiming khah a thangpui tah y ka , “ Na sahaw a te ngeteipaw cawh law la , alui letei misur thui sahlo khah a thla pui khei pakhong myca , zecawtamaw tatah misur thui cawh aa hming myca he , ” tatah a tah .
66014019	Vaiming taco a sahaw cawh alui leco thlah ka , misur thui sahlo cawh pakhong he ka , Khazing thingaenah a cangpaw misurhang sonah kho lekhei a tlaihly he .
66014020	Ma sahlo cawh khuapui khungthing lang a ungpaw misur sonah kho lekhei , aa phe tah ci he ka , misurhang sonah taitei thisai a kapiapaw cawh khang 200 tai lai ka , pei pangaw tluh a thuh .
66015001	Mataico vaicung lekhei khuarawha a chuipaw paching pakhanah alaipaw ahringpaw khah ka hmuh . Ahning caipaw ruhanah rawrungpaw sangsarih khatei a cangpaw vaiming pasarih khah hmuh he neh ka , ma heh a hningcaipaw cawh a cang , zecawtamaw tatah aaning khahei Khazing thingaenah cawh a tling thah .
66015002	Taico me khatei pahlawhpaw thlalang rili a lopaw khah hmuh neh ka , sawhrang le ama a lingthlaw le a ming nambar cung letah tenah a hnuitu sahlo khah Khazing tei a pehpaw he tingtang khah a tle he ka , ma rili cung lekhei a daw thlang he .
66015003	Khazing saecapaw Moses a hlaw le Tuu teitei a hlaw khah aa sah . “ Abuipaw Khazing Zezong Tuatu , na hming tuapaw cawh rungnaw ka , ningang a chui , mingphing vytei aa Siangpahrang na langpui cawh a dingpaw le a hmuisuipaw a cang .
66015004	Vy Abuipaw , nama a ca ci lypaw le na ming rungnawnah a ca pei lypaw cawh ahomaw a cang ? Zecawtamaw tatah a pathaipaw cawh nama suitei na cang . Mingphing vytei a vong he ka , na hme letah aa khuh aa panai a , zecawtamaw tatah na raihrenah a dingpaw cawh a lang myca , ” tatah aa tah .
66015005	Ma khy taico a hui neh ka , vaicung letei behnah ing , biatainah thingkawng chianahpaw thlangda a cangpaw cawh a honghlypaw khah ka hmuh .
66015006	Ruhanah rawrungpaw sangsarih khatei a cangpaw vaiming pasarih cawh behnah ing taico a ka pia he . Aaning sahlo cawh a pathaipaw pai le a tlypaw a hrei he ka , aa cacanghnaw letah sui cacanghnaw a tongchainah khah a pazai he .
66015007	Mataico hminghring sangpali letei pakheh takhei chaizaw tah chaizaw tai ahringpaw Khazing thingaená tah a chihpaw sui kaity sangsarih cawh vaiming pasarih khah a peh he .
66015008	Taico , behnah ing cawh Khazing rungnawnah mekhu le a hmingtuakhynah mekhu khei chih ka , vaiming pasarih tah ruhanah rawrungpaw sangsarih aa tlung sahpaw a chang hlai vytei cawh behnah ing chunglang ahohmai a nae khy bei he .
66016001	Mataico behnah ing taikhei vaiming pasarih khah , “ Va sei la , Khazing thingaenah kaity sangsarih khah alui letah va tlaihly o , ” tatah a thangpui tah a tahpaw he khah ka thui .
66016002	Vaiming a pakhehnah cawh va sei ka , a kaity cawh alui letah va tlaihly ka , sawhrang a tei cangnah ngianah a hnuipaw le ama a lopaw nono a behpaw sahlo cawh a hmui a chiahrupaw le a sah ngeteipaw hmawchia takhei a e he .
66016003	Vaiming a pahningnah taco , a kaity cawh rili lekhei va tlaihly ka , tui cawh mehthi thi hrakhei a tua ka , rili chung letei a ungpaw hringnah a hnuipaw maikaw cawh a thi thlu he .
66016004	Vaiming a pathungnah taco , a kaity cawh tuivaw le tuihnaw lekhei va tlaihly ka , tui cawh thisai tah a tua he .
66016005	Mataico tui a mingkaipaw vaiming takhei , “ Nama cawh a ung leimeipaw le a ung thahpaw , Mehpathai na cang . Nama cawh na biacepanah sahlo lehei na ding , zecawtamaw tatah dingná tah bia na ce .
66016006	Zecawtamaw tatah aaning taco na mehpathai sahlo le Khazing khuavang sahlo khah aa thisai laisah he ka , Nama tah peh phu a cangpaw he thisai khah ding pawtah na peh myca he , ” a tahpaw khah ka thui .
66016007	Taico dangnah siasang taitei chainah o tah , “ A cang , Abuipaw Khazing Zezong Tuatu , na biacenah cawh a dihpaw le a dingpaw a cang , ” a tahpaw khah ka thui .
66016008	Vaiming a papalinah taco , a kaity khah ning cung letah tlaihly ka , ning cawh me tah cawngsaw a kang khypaw hmingtuakhynah khah peh a cang .
66016009	Aaning sahlo cawh a sah ngeteipaw palingnah takhei kangpa-uh he ka , ma hrehnah sahlo cung letei naw a hnuitu Khazing ming khah aa reipachia , canghrasala a ngepachih tah ama khah parungnawsah du hlui bei he .
66016010	Vaiming a papangawnah takhei , a kaity cawh sawhrang abui dyching lekhei tlaihly ka , a painah raang cawh muinah tah a bakhu . Cawngsaw cawh aa taithui tunah cawtah aa lui khah ty he ka ,
66016011	taithuinah aa ingpaw le hmawchia aa ingpaw rawng takhei , vaicung Khazing khah aa pachia aa pahru . Canghrasala aa tuasapaw hming caw tei a ngepachih khah du hlui bei he .
66016012	Vaiming a paruhnah takhei , a kaity cawh Zufreti tuivaw pui letah tlaihly ka , tui cawh kih ka , nichualang tei siangpahrang sahlo aa langpui ruapaw takhei a tua he .
66016013	Mataico ca-uh ky a lopaw thlawpaw pialuipaw sangthung ka hmuh he . Aaning sahlo cawh paribui kaw le sawhrang kaw le khuavang pakheipaw kaw taikhei aa kapiapaw a cang he .
66016014	Aaning sahlo cawh ningang chuipaw paching pakhanah a tuapaw khachia thlawpaw cang he ka , Khazing Zezong Tuatu ning rungnawpaw ning letah a dy he seh tah pawtah khazaw siangpahrang sahlo pahmo rua pawtah a sei he .
66016015	“ Ngetua , mehru hratah ka vong a ! A hrah thlang katei , a chaichi raering teitah a chia thlangpaw cawngsaw cawh bonghnang a ting , ma pawsui co , ama cawh thlekalong tah le muaphy tah ung be , ” a tah .
66016016	Mataico siangpahrang sahlo khah Hebru rei tei Armagedon aa tahpaw hminghmaw lekhei thlawpaw pialuipaw sahlo takhei hmingkheh tah aa pahmo he .
66016017	Taico , a hningcaipaw vaiming a pasarihnah takhei , a kaity cawh zizaw lekhei tlaihly ka , behnah ing chung letei Abui dyching taikhei o va ring ka , “ A chang myca ! ” tatah a tah .
66016018	Mataico lailaw va ky , o va ring , khalung a thih tah ka , aling a rupui tah a hrui . Alui lehei cawngsaw aa ungnah taitah ma tluh a rupaw aling cawh a hrui bang be .
66016019	Alaipaw khuapui cawh chythung tah a chy ka , raang sahlo letei khuapui sahlo cawh a rawh cehceh he . Khazing tah Babilon khuapui cawh a thui thlang ka , a thingaenah misurhang zu tei a chihpaw ny khah ama cawh a dingsah .
66016020	Tuiraw raang maikaw cawh ly thlu he ka , tlaang sahlo cawh hmuh khy cang khawh bei he .
66016021	Avai taitah pong zakheh hrawnghrang a rihpaw aria alaipaw pui sahlo khah cawngsaw cung letah a tlah he . Taico aria tah hrehnah rawng taco Khazing khah aa reipachia , zecawtamaw tatah ma hrehnah cawh a saw tunah cawtah a cang .
66017001	Vaiming pasarih hrong letei kaity sangsarih a hnuipaw pakheh khah a vong ka , ka hai letah , “ A vong , tui hlupui cung letei a ty no , a ming a thangpaw hlohlangno hreh nápaw ka ca hmuh sá a .
66017002	Alui bui sahlo cawh ama khatah a phei he ka , alui a pahrangpaw cawngsaw sahlo taco , aa suanah misur zu khah aa rui thlu , ” tatah a tah .
66017003	Mataico vaiming taco Thlawpaw khei raangcaa lang a pa seikhui . Ma leco Khazing reipachianah ming sahlo tei a pungpaluh a chih thlangpaw , lu lusarih le ki kihraw a hnuipaw sawhrang a saidungpaw cung letei a tythlangpaw canuno khah ka hmuh .
66017004	Ma canuno cawh a saidungpaw le a saipaw chaichi khah a tua ka , sui le lungva a mai a rupaw le lungnaw khei a pasang . A kih letah a hohenah pasih padawh a chuipaw le a pialuipaw tei a chihpaw sui ny a tle .
66017005	Ma biaparuh ming heh a pangcarih letah a khai . “ Babilon khuapui rungnaw hlohlangno sahlo no le alui letei pasih padawh a chuipaw sahlo no , ” tahpaw a cia .
66017006	Ma canuno cawh Zisu ming a dawkhuipaw mehpathai sahlo thisai a ruipaw khah ka hmuh . Ama cawh ka hmuh tihtah ka khuarawh a haa .
66017007	Mataico vaiming tah , “ Zecawtamaw na khuarawh a haa ? Biathuh a cangpaw ma cawngsawno le a kepaw sawhrang a lu lusarih le ki kihraw a hnuipaw kong heh ka ca ching a .
66017008	Na hmuhpaw sawhrang cawh khuahlai tah za hring ka , ato cawh hring khawh beh . Ama cawh a ping thai lypaw mehthi khua khobatlung taitah ka pia a ka , hlyde a cang a . Khazaw tua hlai taitei hringnah cabu letah ming cia a cang lypaw , alui a pahrangpaw sahlo taco ma sawhrang heh aa hmuh tihtah aa khuarawh a haa tae a , zecawtamaw tatah ama cawh khuahlai tah za hring ka , atoheh cawh hring khaw beh . A cang naná tah a va chuh kaw lepaw a cang .
66017009	Ma lehei sing le vang a hy . Lu lusarih cawh ma canuno a tynah tlaang sangsarih tahnah a cang .
66017010	Siangpahrang pasarih zong a cang hrah he . Siangpahrang papangawpaw sahlo cawh thi thah he ka , siangpahrang a paruhnah cawh ato leteipaw heh a cang , a tangpaw cawh va chuh balang be , canghrasala a va chua tihtah cai a cuitei longlong a ung a .
66017011	Khuahlai tah za hring katei , atoheh a hring khawh lypaw sawhrang cawh siangpahrang a parehnah a cang . Siangpahrang pasarih letei a tae hrahpaw khah cang ka , a rawhrang palang a .
66017012	Ki kihraw na hmuhpaw cawh painah raang a hnui balang lypaw siangpahrang pahraw khah cang he ka , canghrasala sawhrang khatah suimehlang pakheh chung uh hrui rua pawtah naw aa hnui a .
66017013	Tingaipaw sangkheh hnui he ka , aa hmingtuakhynah le nawhnuinah cawh sawhrang khah aa peh a .
66017014	Tuu teitei khah aa dy a , canghrasala Tuu teitei takhei a te he a , zecawtamaw tatah Ama cawh abui sahlo cung letah Abui , siangpahrang sahlo cung letah Siangpahrang a cangnah cawtah , taico Ama a hningzuitu sahlo , thingpaw le zingchuipaw tahpaw sahlo cawh Ama khatah a ung he a , ” tatah a pa tah .
66017015	Mataico vaiming taco , “ Na hmuhpaw tui , hlohlangno a tynah kheh cawh mingphing sahlo , mingzawpui sahlo le raang sahlo le reikaw sahlo a cang he .
66017016	Na hmuhpaw sawhrang le a ki kihraw takhei hlohlangno cawh a hua he ka , a hnuipaw vytei chu he ka , thlekalong tah aa chia a . A ngaisaw khah e he ka , me tah aa ro a .
66017017	Zecawtamaw tatah Khazing a tingpaw a tling nápawtah ma tua dunah cawh aa lungthing chung letah Khazing tah a khung . Macawtaco Khazing bia a tling hlai chung cawh uhnah a hmingtuakhynah khah sawhrang peh cawh aa naw a tlah .
66017018	Na hmuhpaw canuno cawh alui siangpahrang sahlo a uhpaw he khuapui rungnawpaw khah a cang , ” tatah a pa tah .
66018001	Ma khy taico , vaiming ahringpaw vaicung taitah a za cungpaw khah hmuh neh ka , ama cawh nawhnuinah alai ngeteipaw khah hnui ka , alui cawh a rungnawná tah a khai thlu .
66018002	A thaw duná tah y ka , “ Babilon khuapui rungnawpaw cawh rorang a cang myca ! Rorang a cang myca ! Khachia sahlo ungnah le thlawpaw pialuipaw cinglainah tah le a pathai lypaw pavaw sahlo ungnah takhei a tua myca .
66018003	Zecawtamaw tatah raangting tah a hohenah misur zu khah ding he ka , aa rui thlu . Alui siangpahrang sahlo tah ama khaco canu capaw suanah tua he ka , alui chohrawng sahlo cawh ohluikhaw tei a hohenah hnuichia khei aa rung thlu myca he , ” a tah .
66018004	Mataico vaicung taitei o hringpaw ka thuipaw taco , “ Ka cawngsaw sahlo , ama no taikhei va piachua la , mataico a suanah letah a hlo bei he ceh , ruhanah rawrungpaw zong khah ing hra bei ceh .
66018005	Zecawtamaw tatah a suanah taco avai tong myca ka , a chahlynah sahlo khah Khazing tah a thui thlang .
66018006	A ca tuatypaw he hrakhei ama cawh palei kaw my lo . A tuapaw cawtah khei a lehning tah palei kaw my lo . A ny lekhei a lehning tah a chongpaw zu khah tlaipah kaw my lo .
66018007	Rungnawnah le anawngnah zia khah ama teitah a pehpaw zékhei taithuinah le lung reithuinah khah pei my lo . A lungchung tah a palai a patui ka , ‘ Siangpahrang no hratah a typaw ka cang , lahme cang bei neh , ngechianah a tong by bei neh , ’ a tah .
66018008	Macawtaco ningkheh chung tah thihnah le mangchiasahnah le cakaangná tah dangtah a cang a . Me tah a kang thlu a , zecawtamaw tatah ama bia a pacepaw cawh a thawtlungpaw Abuipaw Khazing khah a cang .
66018009	Ama khatah canu capaw suanah tua he katei , a nawngse tah a ung hruipaw alui siangpahrang sahlo takhei ama a kangpaw mekhu khah aa hmuh tihtah ngechia tah aa cawkhui a .
66018010	Taithuinah a ingpaw khah aa cinah cawtah langpa tah a daw he ka , ‘ Na cing a ping ! Vy khuapui rungnaw , na cing a ping ! Vy Babilon hmingtuakhynah khuapui ! Suimehlang pakheh chung letah dangtahnah tah a ca tlungso hi ! ’ aa tah .
66018011	Alui chohrawng sahlo taco ama cawh cawkhui he ka , mangchia aa sah khui a , zecawtamaw tatah aa cho a co ruapaw ung khaw bei he .
66018012	Aa cho cawh sui , ngung , lungva a mai a rupaw le lungnaw sahlo ; pai anaipaw , a saidungpaw , pupai le asaipaw pai , ringthopaw thing a phingphing le alai nua , a mai a rupaw thing , daa , thaw le lungrang tei tuapaw hming a phingphing ,
66018013	thingesing , masala , ringthopaw , a ringthopaw a tahpaw mura le frankinsen , misur zu le oliv sathy le vedi le changvuh , co le tuu , rang le ranglai , sae le ahringpaw cawngsaw a cang he .
66018014	Aaning sahlo taco , ‘ Na dupaw hmingchaw vytei cawh a ly thlu myca he . Na rungnah vytei le na rungnawnah huhang vytei zong a ly thlu myca he . Ma hming sahlo heh zening tahmai va chuh kaw khaw bei he , ’ aa tah a .
66018015	Ma hming a zuatu chohrawng sahlo , ama thong tei a hnuirungpaw sahlo takhei a taithuinah khah ci he ka , langhlaw taitah cai he ka , cah he ka , mangchia aa sah a ,
66018016	taico , ‘ Na cing a ping ! Na cing a ping ! Vy khuapui rungnaw , pai anaipaw , a saidungpaw le asaipaw pai khei a pasang ceh ka , a tlypaw sui le a mai a rupaw lungva le lungnaw tei a pasang teipaw cawh !
66018017	Ma tluh hnuirungnah khah suimehlang pakheh chung letah a lyde thlang ! ’ tatah a cah he . Tuilawng hotu le tuilawng tei khua a tlawng teipaw sahlo , tuilawng khaetu sahlo , rili taitei po cawngnah hlo a hmuhpaw vytei cawh langhlaw pui tah aa ung .
66018018	Aa ronahpaw mekhu khah aa hmuh tihtah , ‘ Ma khuapui rungnawpaw hapaw khuapui heh a ung bang maw ? ’ aa tah a .
66018019	Aa ngechianah palang pawtah luipadih khah aa lu letah a bia he ka , caw hmo le mangchiasah hmotah y he ka , ‘ Na cing a ping ! Na cing a ping ! Vy khuapui rungnaw , rili letah tuilawng a hnuipaw maikaw cawh na hnuirungná khei aa rung thlu he ! Suimehlang pakheh chung lekhei khuapui cawh rorang a cang thah !
66018020	Vy vaicung letah a ungpaw le mehpathai sahlo le apostol sahlo le Khazing khuavang sahlo , a lawng tua o ! Naa cung letei a tuasenah vytei rawng takhei ama cawh Khazing tah bia a cepah myca hi ! ’ aa tah a , ” tatah a tah he .
66018021	Mataico , a thawtlungpaw vaiming takhei saangrianah lungtung alaipaw pui hapaw alung khah cui ka , rili lang vathlang ka , “ Ma hrahei Babilon khuapui rungnaw cawh ringthimi tah rorang cang ka , hmuh kaw cang khaw be .
66018022	Tingtang a tung thaipaw sahlo le hlaw a sahpaw sahlo o le phipahli a tung thaipaw sahlo le hmoka a tung thaipaw sahlo tei aa tungpaw py cawh na chung letah thui cang khaw be . Rai a hrepaw sahlo na chung letah hmuh cang khaw bei he . Sangrianah py cawh na chung letah thui cang khawh by be .
66018023	Me-ing a khainah cawh na chung letah khai khaw be . Nupui a chuipaw satle le pasae a hnuipaw laisaw o cawh na chung letah thui cang khaw be . Na chohrawng sahlo cawh khazaw mehlai sahlo a cang he . Na ca-ia khei mingphing vytei cawh lang lypaw lang hrui a cang thlu myca he .
66018024	Khazing khuavang sahlo le mehpathai sahlo le aluicung letei thawpaw sahlo vytei thisai khah nama letah hmuh a cang he , ” a tah .
66019001	Ma khy taico vaicung letah cawngsaw rungpui ysangpaw o hapaw pyraw cawh thui neh ka , “ Hallelujah ! Pachahnah le rungnawnah le hmingtuakhynah cawh kaa Khazing a tei a cang ,
66019002	zecawtamaw tatah a biacenah cawh a dingpaw le ahmangpaw a cang . A pheilalai nápaw tah alui a papia a paluipaw mingthang hlohlangno khah thaily a cangsah myca . A sae sahlo aa thisai cawh ama tah phu a hlang myca , ” tatah aa tah .
66019003	Taico , “ Hallelujah ! Ama a kangpaw mekhu cawh chaizaw tah chaizaw tai a khu paria thlang , ” tatah aa y vy hui .
66019004	Macang paki papali le hminghring sangpali cawh aa khuh panai he ka , abui dyching letah a tythlangpaw Khazing khah aa beh . Taico , “ Amen , Hallelujah ! ” tatah a y he .
66019005	Mataico abui dyching taitah o va ring ka , “ Naaning Khazing a sae a cangpaw , Ama a cizawpaw vytei , mehchia le , mehlai , kaa Khazing cawh reithai my lo ! ” aa tah .
66019006	Mataico , cawngsaw rungpui py a lopaw , tuiraso py le khalung a thihpaw py a lopaw thui neh ka , “ Hallelujah ! Kaa Buipaw Khazing Zezong Tuatu tah a uh myca .
66019007	A nawng he peh seh la , a lawng he peh , taico Ama cawh rungnawnah pei he peh ! Zecawtamaw tatah Tuu teitei nupui chui cai cawh phah myca ka , nupui chui ruapaw laisawno zong a mai myca .
66019008	Pai anaipaw , akhaipaw le a pathaipaw cawh a pasangnah rua pawtah peh a cang myca , ” tatah aa y . Pai anaipaw cawh mehpathai sahlo dingnah tuanah cai pawtah hmangpaw a cang .
66019009	Mataico vaiming takhei , “ Cia tua , Tuu teitei nupuichuinah kawngchua letah hruipaw sahlo cawh bonghnang aa ting a , ” a pa tah . Taico , “ Ma sahlo heh Khazing biahmuisui cawh a cang he , ” a tah vy .
66019010	Ma tih taco a phehrang letah ka khuh panai neh ka , beh ka pachia . Canghrasala , “ Pa beh kheh ! Kama cawh nama le Zisu a bia a tle thlangpaw na uny sahlo hratah raihretu ka cang . Khazing long khah beh ! Zecawtamaw tatah phyhlangpaw bia vytei a lemari cawh Zisu hnikhuipaw bia taitah a cang , ” tatah a pa tah .
66019011	Mataico , vaicung a hongpaw hmuh neh ka , ma leco ka hme letah a ungpaw cawh rang araangpaw cang ka , a ketupaw cawh Zingchuipaw le Biahmuisui tatah aa y . Dingná tah biapace ka , rae a tuh .
66019012	A meh cawh mesy hratah cang ka , a lu letah builukhu hlupui a khu . A pung cung letah ming a cia ka , ma cawh ama tah ly co ahotahmai a silang hnih bei he .
66019013	Thisai letah nongpaw angki pasuapaw a hrei ka , a ming cawh Khazing Bia a cang .
66019014	Vaicung raekeh sahlo takhei aa pazui lai ke ka , rang raang ke he ka , pai anaipaw , araangpaw le a pathaipaw a buh he .
66019015	A kaw taikhei zyzi a te ngeteipaw ka pia ka , raangting a chawhly thlu he a . Aaning sahlo cawh thaw cungcahrei tah a uh he a . Khazing Zezong Tuatu a thingaenah misur sonah kho leco a phe tah a ci he .
66019016	A angki pasuapaw le a bawng letah , “ Siangpahrang sahlo cung letah Siangpahrang le abui sahlo cung letah Abui , ” tahpaw ming heh a cia .
66019017	Taico ning letah vaiming a daw thlangpaw khah ka hmuh , ama taco avai letei a zythi laipaw pavaw sahlo vytei khah , “ A vong la , Khazing tei a tuapaw lawhdangnah rungnawpaw leco a va pahmo tua o ,
66019018	siangpahrang sahlo , raekeh bui sahlo , a thawtlungpaw cawngsaw sahlo , rang sahlo le a kepaw sahlo , cawngsaw vytei , sae le mehlua , mehlai mehchia aa saw sahlo e ná he ceh seh , ” tatah a thangpui tah a tah he .
66019019	Mataico , sawhrang le alui siangpahrang sahlo le aa raekeh sahlo cawh rang a kepaw le a raekeh sahlo rae thohno rua pawtah hmingkheh tah a pahmopaw he khah ka hmuh .
66019020	Canghrasala , sawhrang cawh tle cang ka , ama khaco ama caipaw tei ningang chuipaw paching pakhanah a tua teipaw khuavang pakheipaw khah tle a cang hrah . Ma paching pakhanah sahlo taco , sawhrang a tei cangnah ngianah hnui katei , a nono a behpaw sahlo khah a dungkhei he . Aaning pahning cawh kaa-me tuili lang ahringpaw tah thlah a cang he .
66019021	A raekeh sahlo cawh rang a kepaw a kaw taitei a kapiapaw zyzi khei thaw cang he ka , pavaw vytei tah aa saw cawh rivaw teitah aa e he .
66020001	Taico vaicung taitah a za cung chuhpaw vaiming , a ping thai lypaw mehthi khua khobatlung cabi a kai katei , bahrairui alaipaw pui a kih letah a tle thlangpaw khah ka hmuh .
66020002	Ama taco paribui cawh tle ka , ma cawh khachia , khuahlai paribui Setan khah cang ka , kung thongkheh chung a hrai thlang .
66020003	Ama cawh a ping thai lypaw mehthi khua khobatlung lang khah thlah ka , kung thongkheh a chang hlai vytei raang sahlo a dungkhei khawh ly nápaw he tah khobatlung khah hrai ka , a cung letah cakhai a khai . Ma khy taico cai cuitei cawtah ama cawh thlaw a cang tae a .
66020004	Taico , biacenah nawhnuinah peh a cangpaw sahlo abui dyching sahlo letah a ty thlangpaw he khah ka hmuh . Zisu a dawkhui rawng he tah le Khazing bia aa rei rawng tei aa lu aa taipaw thlawpaw sahlo zong khah ka hmuh he . Aaning sahlo cawh sawhrang a cang ly leh a nono khah beh be ca he ka , aa pangcarih letah a cang ly leh aa kih letah a tei cangnah ngianah zong hnui bei he . Aaning sahlo cawh hring kaw he ka , Khri khatah kung thongkheh raang aa uh a .
66020005	Ma heh thokawnah hmasawtawpaw cawh a cang . A tangpaw a thipaw sahlo cawh kung thongkheh cai a chang hlai taco hring kaw bei he .
66020006	Thokawnah hmasawtawpaw letei a taepaw sahlo cawh a pathaipaw le bonghnang a tingpaw a cang he . Uihning thihnah tah aa cung letah hmingtuakhynah hnui be , Khazing le Khri tlangbui cang hri he ka , Ama khatah kung thongkheh aa uh a .
66020007	Kung thongkheh cawh a chang tihtah Setan cawh hrai a cangnahpaw taikhei thlaw cang ka ,
66020008	Gog le Magok aa tahpaw alui pungpaluh taitei raangting khah dungkhei pawtah le raetuh rua pawtah pahmo pawtah aa sei a . Aa hlu zia cawh rili ngaekang letei sadi zeh a cang he a .
66020009	Aluicung khah cahrong tah sei he ka , Khazing a cawngsaw sahlo aa ungnahpaw khua , Khazing a dopaw khuapui khah aa cadung . Canghrasala avai taitah me za tlah ka , aaning sahlo cawh a kangseh thlu he .
66020010	Taico Setan , aaning sahlo a dungkheipaw he cawh kaa-me tuiping lang khah thlah a cang , ma cawh sawhrang le khuavang pakheipaw aa thlahnah pawhe khah a cang . Aaning sahlo cawh ching kha , zai kha chaizaw tah chaizaw tai aa taithui paria thlang a .
66020011	Mataico a rungnaw ngeteipaw buidyching araangpaw le a cung letei a typaw khah ka hmuh . Alui le avai cawh a hmekaw taitah a hneihly he ka , aa cawtah hminghmaw ung khawh be .
66020012	Taico mehthi vytei , mehlai mehchia , abui dyching hme letah a daw thlangpaw he hmuh neh ka , taico cabu sahlo cawh a pakai thlangpaw khah ka hmuh . Taico ahringpaw cabu khah pakai he ka , ma cawh hringnah cabu a cang . Mehthi sahlo cawh cabu sahlo letei khungpaw aa tuasanah naning khei biacepah a cang he .
66020013	Rili taco a chung letei a thipaw sahlo khah papia he ka , thihnah le Mehthi khua takhei a chung letei a thipaw sahlo khah papia he ka , mingting cawh aa tuasanah naning khei biacepah a cang he .
66020014	Mataico , thihnah le Mehthi khua cawh me tuiping lang thlah a cang he . Me tuiping cawh thihnah uihningnah a cang .
66020015	Hringnah cabu letei a ming hmuh lypaw maikaw cawh me tuiping lang thlah a cang he .
66021001	Mataico , alui thapaw le avai thapaw hmuh neh ka , alui hmasawtawpaw le avai hmasawtawpaw cawh ly thah he ka , rili zong khah ung khawh be .
66021002	A pathaipaw khuapui , Jerusalem thapaw cawh a pasae a tong rua pawtei a chaichi a nge ngetei pawtei a pasangpaw laisawno hratah a pachia ka , Khazing taitah vaicung taitei a za cungpaw khah ka hmuh .
66021003	Taico buidyching taitah o a thangpaw pui thui neh ka , “ Atoheh cawh Khazing ungnah ing khah cawngsaw khatah ung myca ka , Ama cawh aaning khatah a ung myca a . Aaning sahlo cawh a cawngsaw cang he ka , Khazing Ama hrahring cawh aaning khatah ung ka , aa Khazing a cang a .
66021004	Ama taco , aa meh letei mehthli khah a hrupah thlu he a . Thihnah le ngechianah le cawnah le asawnah ung khaw be , zecawtamaw tatah hming paringpaw sahlo cawh a ly myca he , ” tatah a tah .
66021005	Ma buidyching letei a tythlangpaw taco , “ Zezong maikaw a thapaw tah ka tua leimei he , ” tatah a tah . Mataico , “ Ma heh cia , zecawtamaw tatah ma bia heh zingchuipaw le ahmangpaw a cang , ” tatah a tah .
66021006	Ama taco ka hai letah , “ Zezongpui paling a cang myca . Kama cawh Alfa le Omeka , Ahrangthonah le Achangnah ka cang . A tui a hraepaw cawh hringnah a peipaw tuihnaw taitei tui khah a mai lytah ding pawtah ka pae a .
66021007	Tetu a cangpaw sahlo tah ma vytei heh cy he ka , kama cawh aa Khazing cang neh ka , aaning cawh ka sawcapaw a cang he a .
66021008	Canghrasala mehraechia , zingnah a hnui lypaw , pasihpadawh chuipaw , lenongpaw , canu capaw suanah a tuapaw , ca-ia a thaipaw , nono a behpaw le hingbia a reipaw vytei aa hminghmaw cawh kaa-me tuili cichui ngeteipaw a cang tae a . Ma heh thihnah uihningnah cawh a cang , ” tatah a pa tah .
66021009	Vaiming pasarih hrong letei ruhanah rawrungpaw hningcaipaw sangsarih tei a chihpaw kaity sangsarih a hnuipaw pakheh cawh a vong ka , ka hai letah , “ A vong tua , pasae hnui a pachiapaw laisawno , Tuu teitei a nupuino ruapaw cawh ka ca hmuhsah a , ” tatah a pa tah .
66021010	Taico , vaiming taco Thlawpaw khei tlaang a sangpaw pui le alaipaw pui lang khah a pa seikhui . A pathaipaw khuapui , Jerusalem , Khazing taitei vaicung taitah a za cungpaw khah a pa hmuhsah .
66021011	Ma khuapui cawh Khazing rungnawná tah khai ka , lungva a mai sung ngeteipaw jaspar lungva hratah khai ngetei ka , kristal alung hratah a pasing ngetei .
66021012	Ruahy alaipaw pui , a sang ngeteipaw hnui ka , hawkaw kaw hrawhluihning a ung . Ma hawkaw kaw hrawhluihning leco vaiming hluihning a ung he . Hawkaw sahlo cung leco Israel phinghraw hluihning ming khah a cia .
66021013	Ma hawkaw sahlo cawh nichualang letah kawthung , nitlah lang letah kawthung , thuilang letah kawthung , tlanglang letah kawthung a cang he .
66021014	Khuapui ruahy cawh a pahnianah alung sanghrawhluihning cung letah sah cang ka , sangkheh cy cung leco Tuu teitei apostol pahrawhluihning ming kheh cy a khai he .
66021015	Kama bia a pa chingpaw vaiming cawh khuapui le a hawkaw sahlo le a ruahy neh nápawtah khei sui basung a tle .
66021016	Khuapui cawh a ki kipali a cangpaw , a tung le vang a khingpaw a cang . Nehnah basung khei vaiming taco khuapui cawh neh ka , a tung le a vang le a sang cawh khang 1,500 cy aa cang he .
66021017	Ruahy khah cawngsaw hmangpaw neh ná khei , vaiming tah neh ka , pei 200 hrawng a sang .
66021018	Ruahy cawh jaspar lungva tah rua cang ka , khuapui cawh thlalang tluá tei a pasingpaw sui pathai tah tuapaw a cang .
66021019	Khuapui ruahy a pahnianah alung sahlo cawh alung maisung a phingphing khei pasang a cang he . A pahnianah hmetawpaw cawh ahringpaw lungva jaspar , a sanghningnah cawh adungpaw lungva safaiar , a sangthungnah cawh lungva chaldoni , a sangpalinah cawh ahringpaw lungva emerald ,
66021020	a sangpangawnah cawh sardonik lungva , a sangruhnah cawh asaipaw lungva karnelian , a sangsarihnah cawh ahringpaw lungva krisolai , a sangrehnah cawh ahringpaw lungva beril , a sangkuanah cawh amaipaw lungva topaz , a sanghrawnah cawh ahringpaw lungva krisoprai , a hluikhehnah cawh asaipaw lungva jasin , a hluihningnah cawh a saidungpaw lungva ametis a cang he .
66021021	Hawkaw hluihning cawh lungnaw hluihning a cang he , kawkheh cacy cawh lungnaw sangkheh cy tah tuapaw a cang he . Khuapui letei langlaipui cawh thlalang tluá tei a pasingpaw sui pathaipaw tah tuapaw a cang .
66021022	Khuapui chung letaco behnah ing hmuh bei neh , zecawtamaw tatah Abuipaw Khazing Zezong Tuatu le Tuu teitei cawh a behnah ing a cang he .
66021023	Khuapui taco , a cung letah a khai rua pawtah ning khah hia be ca ka , thlawpaw zawng hia hrah beh , zecawtamaw tatah , Khazing rungnawnah takhei khaisah ka , Tuu teitei cawh a me-ing a cang .
66021024	Aluicung cawngsaw vytei tah a khainah lekhei a khia he ka , alui siangpahrang sahlo taco aa laisuinah khah a chunglang a naekhui he a .
66021025	Ma leco , hawkaw aa kha tahpaw ung khawh a be , zecawtamaw tatah ma leco zai ung khawh beh .
66021026	Taico , mingphing sahlo rungnawnah le palawngpalinah cawh a chunglang a naekhui a cang tae a .
66021027	A pathai lypaw zehmai a chunglang a nae be , ningzaw chuipaw a cang ly leh dungkhei a hmangpaw ahohmai a nae hrá bei he . Canghrasala Tuu teitei hringnah cabu chung letei ming ciapaw sahlo suipaw a nae he a .
66022001	Taico , vaiming taco thlalang tluá tei pasing katei hringnah a peipaw tui a laipaw tuivaw a pa hmusah . Ma tuivaw cawh Khazing le Tuu teitei buidyching taikhei khuapui langlaipui a lecingcing khei a za laipaw a cang .
66022002	Tuivaw a kang le kang co hringnah thingkung ung he ka , thlah kheh phingkheh leimei tah thlah hrawhluihning chung a thui a thui he . Taico thingkung aa hnaw sahlo cawh mingphing sahlo dangnah cawtah aa hmang he .
66022003	Ma leco chiasah ung khaw be . Khuapui leco Khazing abui dyching le Tuu teitei buidyching ung ka , taico a sae sahlo takhei Ama khah aa be a .
66022004	Aaning sahlo taco a hme hmuh a he ka , a ming cawh aa pangcarih letah aa cia he a .
66022005	Ma leco zai ung khaw be . Aaning sahlo taco me-ing khainah tlawng maw , ning khainah tlawng maw hia khaw bei he , zecawtamaw tatah Abuipaw Khazing tah khainah a pae he . Taico aaning sahlo taco chaizaw tah chaizaw tai aa uh a .
66022006	Taico vaiming taco ka hai letah , “ Ma bia heh zingchuipaw le ahmangpaw a cang . Abuipaw , Khazing khuavang thlawpaw sahlo aa Khazing taco , ry lytah a tlung palangpaw hming sahlo khah a sae sahlo hmuhsah rua pawtah a vaiming khah a za tawpaw a cang , ” tatah a pa tah .
66022007	“ Ngetua , ka vong pating a ! Ma cabu letei phyhlangpaw bia sahlo a zuipaw cawh bonghnang a ting a , ” tatah Zisu tah a tah .
66022008	Ma hming sahlo heh hmuh katei a thuipaw cawh kama Johan heh ka cang . Taico ma sahlo heh hmuh neh katei , ka thui tihtah a pa hmuhsah tupaw vaiming cawh beh a pawtah a phehrang leco ka khuh ka panai .
66022009	Canghrasala ama taco ka hai letah , “ Pa beh kheh ! Kama cawh nama le na uny Khazing khuavang sahlo le ma cabu leteipaw bia a zuipaw sahlo vytei hratah sae ka cang . Khazing khah beh hri ! ” tatah a pa tah .
66022010	Mataico , ama taco , “ Ma cabu letei phyhlangpaw bia sahlo heh nawh kheh , zecawtamaw tatah a cai a ne myca .
66022011	Ahmang lypaw a tuapaw cawh ahmang lypaw hratah ung thlang seh la , mehpialui cawh mehpialui tah ung thlang seh , a dingpaw a tuapaw cawh a dingpaw khah tua paria thlang seh la , a pathaipaw cawh pathai paria thlang ky seh , ” tatah a pa tah .
66022012	“ Ngetua , ka vong pating a ! Ka longmai cawh a va tle neh ka , ming maikaw khah aa tuapaw naning tei hratah ka pae he a .
66022013	Kama cawh Alfa le Omeka , Ahmasaw caipaw le Ahning caipaw , Ahrangthonah le A changnah ka cang , ” tatah Zisu tah a tah .
66022014	Aa pai a suh pathaipaw sahlo cawh bonghnang aa ting a , ma pawsui co hringnah thingkung taikhei e khy he ka , hawkaw lang khei khuapui chunglang cawh a nae khy he a .
66022015	Khuapui alailang teipaw sahlo cawh ui sahlo , ca-ia a thaipaw sahlo , a pheilapaw sahlo , lenongpaw sahlo , nono a behpaw sahlo le hingbia a dupaw le a tuapaw sahlo a cang he .
66022016	“ Kama Zisu tah naaning khrisawbu sahlo khatah ma bia thuisah ruapaw tahei ka vaiming khah ka va taw . Kama cawh David Thahrang le a Teisaw le Duivaw esi khaipaw ka cang , ” a tah .
66022017	Thlawpaw le pasae hnui a zapaw laisawno taco , “ A vong ! ” aa tah . Taico a thuipaw taco , “ A vong ! ” tah hrah seh . A tui a hraepaw maikaw cawh a vong he seh . A dupaw vytei taco a mai ly tei pehpaw hringnah tui heh a lah he seh .
66022018	Ma cabu letei phyhlangpaw bia a thuipaw maikaw khah ka ca thuisah he . Ahotahmai tah ma sahlo heh a chahchi caco , ama cawh Khazing tah ma cabu letei palang ciapaw ruhanah rawrungpaw khah a chahchi a .
66022019	Taico ahotahmai tah ma cabu letei phyhlangpaw bia khah a lahly caco , ama cawh Khazing tah ma cabu letei palang ciapaw hringnah thingkung letei a ting vypaw le a pathaipaw khuapui letei a ting vypaw khah a lah pah hly hra a .
66022020	Ma hming sahlo a hnikhuitu Zisu taco , “ A cang , ka vong pating a , ” a tah . Amen . Abuipaw Zisu a vong myca !
66022021	Abuipaw Zisu a ningdonah cawh Khazing a cawngsaw vytei khatah ung ky seh . Amen .
